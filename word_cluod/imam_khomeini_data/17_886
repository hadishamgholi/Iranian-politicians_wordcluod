بسم الله الرحمن الرحیم‌
ولادت با سعادت حضرت امیر- سلام الله علیه- را به همه ملت ایران و خصوصاً شما برادران تبریک عرض می‌کنم. نکته‌ای که در این ولادت است اینکه ما باید پیرو یک چنین انسان کاملی باشیم که در همه ابعاد متخصصین برای ایشان تواضع می‌کنند. در هر بُعدی اگر کسی بخواهد مَثَل بزند، به ایشان مَثَل می‌زند. در بُعد زهد و علم، و در بُعد رحمت به مستضعفین و مستمندان. و در بُعد جنگ و شجاعت، و خلاصه در همه ابعاد به ایشان مَثَل زده می‌شود. و در حقیقت یک موجود هزار بُعدی است و ما باید تابع یک همچو فردی باشیم. هر چند که کسی نمی‌تواند حتی یک هزارم هم شبیه ایشان باشد لکن به آن اندازه‌ای که می‌توانیم باید از ایشان تبعیت کنیم؛ از تعهدی که به اسلام داشت و از اینکه همه چیزش را برای اسلام داد. و شما اگر تخصصی پیدا می‌کنید باید آن بُعد زهد و تعهد را در نظر داشته باشید، زیرا متخصص بدون تعهد اگر برای رژیمی ضرر نداشته باشد نفعی هم ندارد. مع الاسف در رژیم سابق نگذاشتند که جوانهای ما استعدادهای خود را بروز بدهند و تا توانستند جدیت کردند که آنها را به فساد بکشانند، و بحمد الله امروز از آن وضع نجات پیدا کرده‌ایم. و اگر مهلت پیدا کنیم این کشور را به برکت این جوانهای عزیز به آنجایی می‌رسانیم که احتیاجش در هر امری از کشورهای دیگر منقطع گردد. و من امیدوارم که خداوند به شما توفیق دهد که به این کشور و ملتی که سالهای طولانی عقب نگه داشته شده‌اند، خدمت بکنید، و دشمنان باطنی را شکست بدهید، و دشمنان ظاهری را هم شکست داده‌اید بیشتر شکست بدهید.
و السلام علیکم و رحمه الله‌