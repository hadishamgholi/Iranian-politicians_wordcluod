بسم الله الرحمن الرحیم‌
خرابیها و خیانتهای رژیم شاه‌
... خوش آمدید! خداوند شما را در پناه خودش حفظ کند. من می‌دانم که شماها هم مثل سایر اقشار ملت در این پنجاه و چند سال زیر حکومت طاغوتی چه کشیدید. ما همه در تحمل ظلم و چیزهایی که دولت طاغوتی به [سر] این ملت آورد شریک بودیم. و بحمد الله با کمک همه اقشار ملت و عشایر محترم ایران این پیروزی تا اینجا حاصل شد. و البته الآن ما یک مقدار زیادی [کار] در پیش رو داریم که خرابیهایی است که رژیم طاغوتی سابق برای ما به ارث گذاشته است.
اینها تمام حیثیات ملی ما و خزاین ما را بردند و چپاول کردند. دست اجانب را در ایران باز گذاشتند. پایگاه برای دولتهای ابرقدرت در ایران درست کردند. خزاین ما را به باد دادند. دامداری ما را ممنوع کردند. «ملی» کردند به اصطلاح خودشان، جنگلها و مراتع ما را مراتعِ خوب ما را به دیگران دادند؛ جنگلهای ما را به دیگران و به اجانب دادند. زراعت و کشاورزی ما را فلج کردند. خزاین ما را به باد فنا دادند. ملت ما را عقب مانده نگه داشتند. مدارس و فرهنگ ما را استعماری کردند. و الآن ما با یک اقتصاد فلج ... و با دانشگاههای غیر صحیح و یک اقتصاد ورشکسته روبه هستیم. لکن امید است به همت همه ملت، اقشار همه ملت، عشایر محترم ایران، تمام اقشار ملت، این بار سنگین به منزل برسد.
حفظ وحدت کلمه‌
من امیدوارم که شما آقایان آگاهانه وحدت کلمه خودتان را حفظ کنید. اختلافات بین عشایر را ریشه کن کنید. ریش سفیدهای شما وساطت کنند بین جوانان عشایر و آنها را با هم اصلاح بدهند. اگر چنانچه خدای نخواسته اختلاف بین امت حاصل بشود، من خوف آن را دارم که باز به فرم دیگر مسائلِ تازه عود کند؛ و شما [که‌] تلخی این مسائل را چشیدید نگذارید این مسائل عود کند. با هم باشید. همه اقشار با هم باشند. جاهایی را که شما در آنجا ساکن هستید حفظ کنید؛ از شرّ اشرار حفظ کنید. اگر کسانی بین شما آمدند و زمزمه اختلاف‌اندازی کردند آنها را طرد کنید. از تبلیغات سوئی که به نفع اجانب می‌کنند جلوگیری کنید.
رای به جمهوری اسلامی‌
الآن مملکت از خود شماست و دولت از خود شماست؛ و دولت در خدمت شما هست، و من در خدمت همه شما هستم. و من از خدای تبارک و تعالی خواستارم که عزت و سعادت شماها را با قدرت تامه حفظ کند. شماها برادران ما هستید و ما برادران شما هستیم و همه ملت با هم برادرند، و باید با هم این راه را طی بکنند و به جمهوری اسلام رای بدهند. و بعد هم ان شاء الله بدانید که تابعْ قوانین اسلام است؛ رای بدهند. و بعد هم ان شاء الله جمهوری اسلامی برقرار بشود و گرفتاریهای ما بلکه ترمیم بشود. خداوند همه شما را حفظ کند.
و السلام علیکم و رحمه الله و برکاته‌