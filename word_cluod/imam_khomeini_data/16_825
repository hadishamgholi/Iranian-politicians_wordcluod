بسم الله الرحمن الرحیم‌از آقایانی که زحمت کشیده و اینجا آمده‌اند تشکر کرده و دعاگوی همه می‌باشم و همچنین از اهالی و علمای کرمان و ائمه جماعت آن استان- که خداوند همه آنان را حفظ فرماید- تشکر می‌کنم. بار دیگر این نکته را تذکر می‌دهم که سعی کنید وحدت را حفظ نمایید؛ وحدت بین خودتان، وحدت بین خودتان و مسئولین و وحدت بین خودتان و مردم. شما می‌بینید که تمام سعی منافقین و مفسدین خارج و داخل بر این است که بین مردم شکاف ایجاد نمایند و این خود بهترین دلیل است که ما باید وحدتمان را حفظ کنیم.
این پیروزی عظیم و بزرگی که رزمندگان ما به دست آورده‌اند و وابسته به قدرتهای بزرگ را از سرزمین خودمان بیرون کردند، از حفظ وحدت است. امروز تمامی رسانه‌های گروهی سعی می‌کنند یا پیروزی ما را منعکس نکنند و یا اگر می‌کنند، بلافاصله با داد و بیداد خطر این پیروزی را در منطقه گوشزد نمایند و فریاد برمی‌دارند که اگر ایران پیروز شود با منطقه چه می‌کند، با کشورهای خلیج چه خواهد کرد.
آنچه مردم را مجتمع می‌کند همین ائمه جماعت و جمعه‌هاست. شما در کرمان و دیگران در سایر شهرها سعی کنید مسائل خودتان را مطرح کنید و با یکدیگر تفاهم داشته باشید، مردم هم که در صحنه حاضر و ناظرند، دیگر هیچ ترسی نیست. امروز همکاری و همیاری مردم بیسابقه است، ما هر روز شاهد زنانی هستیم که ما حصل عمرشان، یک تکه‌ طلا را می‌آورند و در راه خدا و جنگ انفاق می‌کنند. از طرف دیگر یکی از آقایان به من گفت که در جبهه نوجوان دوازده- سیزده ساله‌ای را دیده است که دستش قطع شده و بلافاصله دست قطع‌شده خود را گرفته و رفته است به سوی میدان جنگ. خوب توجه کنید در چنین موقعیتی تکلیف ما چیست؟ خیلی روشن است که تکلیف همگی ما خیلی سنگین است. اگر- خدای ناخواسته- اشتباهی کنیم آنها که منافعشان در خطر است آن را در داخل و خارج بزرگ می‌کنند و علیه ما تبلیغات می‌کنند.
سعی کنید مطالعه کنید که در خطبه‌هایتان چه می‌خواهید بگویید. امیدوارم اسلام به دست شما منتشر شود تا مقدمه‌ای شود برای ظهور حضرت مهدی- عجل الله تعالی فرجه الشریف- امیدوارم موفق و موید باشید.
و السلام علیکم.