بسم الله الرحمن الرحیم‌
عنایت الهی در تحول و پیروزی ملت‌
از همه آقایان و طوایف مختلف که تشریف آوردند و از نزدیک ملاقات با ما حاصل شده است تشکر می‌کنم. از خداوند تعالی توفیق و سعادت همه شما و همه ملت ایران را خواستار هستم. شما می‌دانید که این پیروزی به دست آمده است لکن این من نبودم که به واسطه من پیروزی را به دست آوردید؛ خدای تبارک و تعالی در سایه امام زمان- سلام الله علیه- ما را پیروز کرد. اسلام، قرآن مجید، ما را پیروز کرد. ما همه اسلام را می‌خواستیم و همه جمهوری اسلامی را. این قدرت اسلامی بود و ایمان سرشار اقشار ملت بود که ما را پیروز کرد. ما همان بودیم که در چندین سال قبل بودیم، ایران همان ایران و ملت ایران همان ملت، چه شد که بعد از مدت کمی این تحول حاصل شد؟ سابق همه چیز ما را می‌بردند و ما نفس نمی‌کشیدیم؛ سابق جوانهای ما را در زندانها زجر می‌دادند و اعدام می‌کردند و ما قدرت حرکت نداشتیم؛ سابق چپاولگران همه چیز ما را چپاول می‌کردند و ما نفس نمی‌کشیدیم. چه شد که این ملت همچو متحول شد؟ جز عنایت خدا چه بود؟ جز اینکه خدای تبارک و تعالی به برکت اسلام، به برکت قرآن کریم توفیق داد که شما متحول شدید از یک ملت ضعیف به یک ملت قوی، از یک اراده ضعیف به یک اراده قوی، از یک ایمان ضعیف به یک ایمان قوی؟ این دست غیبی بود که این تحول را پیش آورد.
نگاهی به خیانتهای بیشمار گروهکها
اگر ما قصوری بکنیم در این موقع که حساسترینِ موقعهایی است که بر کشور ما می‌گذرد، تقصیرکاریم. اگر چنانچه ما اغراض شخصیه را نظر بکنیم و به واسطه اغراض شخصیه در این میدان راه برویم، تقصیرکاریم. اگر ما گوش بدهیم به این شیاطین که در بین اقشار ملت افتاده‌اند و می‌خواهند تفرقه بیندازند، تبهکاریم. تمام ثروتهای ما را اربابهای اینها بردند و حالا که ما دست آنها را قطع کردیم، اینها به وحشت افتاده‌اند و می‌خواهند باز همان مسائل را پیش بیاورند. بیدار باشید! هوشیار باشید که اینها در بین صفوف شما! با اسمهای مختلف رخنه نکنند، با حرفهای ظاهر الصلاح در بین شما نیایند، کارگران ما را اغوا نکنند، عشایر محترم ما را اغوا نکنند. اگر اینها در بین عشایر آمدند آنها را رد بکنید؛ اگر در کارخانه‌ها آمدند آنها را طرد بکنید. اینها می‌خواهند فساد بکنند، اینها عمال خارجی هستند، اینها عمال امریکا هستند؛ اینها نگذاشتند- نمی‌خواستند بگذارند- که ایران جمهوری اسلامی بشود؛ اینها جلو رفراندم را می‌خواستند بگیرند؛ تحریم کردند رفراندم را، آتش زدند صندوقهای ما را . نمی‌خواستند که ملت به رای خودش یک امر ملی را، یک امر اسلامی را انجام بدهد. اینها را طرد کنید. اینها را از صفوف خودتان بیرون کنید. اینها هر روز با بهانه‌هایی کشاورزی ما را ساقط می‌خواهند بکنند. با بهانه‌هایی صنعت ما را، کارخانه‌های ما را می‌خواهند تباه بکنند و به تباهی بکشند. فرهنگ ما را می‌خواهند نگذارند رشد بکند. هر روز مدارس ما را تعطیل می‌کنند. اینها اگر با ملت ایران، اگر با ملت ما، اگر با اسلام، اگر با شما مردم موافق هستند و نظر آنها این است که شما رشد پیدا بکنید و به حقوق خودتان برسید، چرا نمی‌گذارند آرامش پیدا بشود تا شما به حقوقتان برسید؟ چرا مهلت به دولت نمی‌دهند که برای همه عمل بکند و کار بکند تا همه به مطلب خودتان برسید؟ چرا ما که می‌خواهیم منزل برای مردم درست کنیم ، افتادند بین مردم و فساد می‌کنند که نگذارند این کار بشود؟ اینها علامت این است که سوء نیت دارند، نمی‌خواهند این مملکت آرامش پیدا کند، نمی‌خواهند این مملکت رشد پیدا بکند؛ می‌خواهند به همین حال ضعف باقی باشد و مثل سابق بشود تا اینکه ذخایر ما را ببرند، تا اینکه فرهنگ ما را عقب نگه دارند، تا اینکه نگذارند انسان پیدا بشود در ایران. بیدار باشید و دست این یک طایفه مضلّ و ضالّ  را کوتاه کنید؛ نگذارید در بین شما رخنه کنند، نگذارید جوانان شما را اغوا کنند.
ان شاء الله اگر چنانچه ما توفیق پیدا بکنیم و حکومت اسلامی به آن طور که می‌خواهیم جریان پیدا بکند و این اسم به مسمّی‌ برسد و این ظاهرْ باطنش هم ظاهر بشود، برای همه رفاه هست، برای همه سعادت است، برای همه رفاه و سعادت دنیا و آخرت است. کوشش کنید که وحدت کلمه خودتان را حفظ کنید؛ کوشش کنید که این امر توحیدی را، این اراده الهی را حفظ کنید که با این ایمان است که شما می‌توانید به مقصد برسید. خداوند همه شما را سعادتمند کند. خداوند دست شیاطین را از مملکت ما قطع کند.