بسم الله الرحمن الرحیم‌من اول راجع به این قضیه ناگوار کردستان چند کلمه عرض کنم.
قضایای کردستان نه این است که قابل حل نیست؛ و نه این است که که دولت یا ملت عجز دارند از اینکه اشرار را سرکوبی کنند. لکن برای اینکه ما ملت کُرد را از خود می‌دانیم، چنانچه ملت کُرد هم ماها را از خود می‌دانند، جدا نیستیم از هم، اگر بخواهیم با یک شدت زیادی رفتار کنیم، خوب، خوف این است که برادرهای کُرد هم خیلی صدمه ببینند. و لهذا ما می‌خواهیم که به طور متوسط، نه ملایمت و نه سختگیری به طور سرکوبی عمومی این خائنین را بتدریج پاکسازی کنیم، و ان شاء الله می‌شود این. و این را بدانید که اینها چیزی نیستند. اینها الآن یک حال دفاعی به خودشان گرفتند. [وضع‌] چریکی بسیار ناقص که می‌آیند چند نفر را می‌کُشند و فرار می‌کنند توی جنگلها. و ان شاء الله از این جنگلها هم کلکشان کنده می‌شود. قوای دولتی و مجاهدین و همه؛ یعنی آنهایی که تتمه قوای دولتی هستند، اینها همه پیشروی می‌کنند، و ان شاء الله سرحَدّات گرفته می‌شود، بسته می‌شود، و راه اینکه به آنها کمک کنند بسته می‌شود.
و من به ملت کُرد این مطلب را تذکر می‌دهم که در عین حالی که ما تمام افراد را،- الّا آن طبقه بالای خائن- عفو کردیم، مع الاسف دیده می‌شود که بعضی از این افراد بازی خوردند از این دمکراتها، و خیال می‌کنند که اینها برای آنها یک خدمتی می‌خواهند بکنند. اینها باید بدانند که جز خرابکاری الآن کاری از آنها نمی‌آید. این طور نیست که‌ اینها بخواهند به ملت کُرد خدمت بکنند. اینها روابطشان با اجانب، با صهیونیسم، با امریکا، با رژیم سابق ثابت است. و اینها دارند برای آنها کار می‌کنند. آنها می‌خواهند ملت کُرد را تا آخر وابسته به خارج و تحت فشار سابق قرار بدهند. و اگر بتوانند، ایران هم همین کار را بکنند؛ یعنی تمام ایران را.باید ملت کُرد بیدار بشود و اینها را معرفی کند؛ و خودش هم کمک کند به قوای دولتی تا اینها پاکسازی بشوند. و ما نمی‌خواهیم یک شدتی و یک قدرت فوق العاده‌ای عمل بشود که خدای نخواسته برادرهای کُرد ما هم زیر پا بروند، و الّا برای ما این معنا که در یک روز و در دو روز حل بکنیم این قضایا را تمام اینها را از بین ببریم، این کاری ندارد. این محذور هست که برادرها و خواهرهای کُرد ما در آنجا هستند. آنها اگر جدا بشوند از آنها و آنها را از خودشان جدا بکنند که آنها بروند بیرون شهرها و بروند در جنگلها، آن وقت ممکن است که ما با یکی دو روز تمام کنیم قضیه را. در هر صورت، باید برادران کرد ما متوجه باشند که اینها یک طایفه‌ای هستند اخلال می‌خواهند بکنند؛ نمی‌خواهند خدمت بکنند. همینها هستند که شماها را در فشار قرار دادند. و همینها هستند که جوانهای ایران را می‌کشند. و همینها هستند که خرمنها را آتش می‌زنند. و همینها هستند که کارگرها را از کار بازمی‌دارند، و می‌خواهند اصل چرخ اقتصادی مملکت گردش نکند و قصد اینها خدمت به اجانب است، و ایجاد فتنه و فساد است. ان شاء الله امیدوارم که به زودی قطع بشود این ریشه‌ها.و اما جهاد سازندگی؛ من از همه برادرها و خواهرهایی که در این راه مجاهده کردند و می‌کنند و گاهی من در تلویزیون می‌بینم که اینها کارها انجام می‌دهند. و بسیار از این جهت من خرسند می‌شوم که ببینم برادرها و خواهرها نسبت به طوایف ضعیف خدمتگزاری می‌کنند؛ و این اسباب این می‌شود که قدرتشان را چند برابر کند. وقتی که‌ ببینند شماها می‌روید در آنجا برایشان کار می‌کنید، آنها هم خودشان تشویق می‌شوند به اینکه کارهای زیادتر بکنند. و امیدوارم که با همین قدرتها- که قدرت اسلام است؛ یعنی آن قوّه اسلام از اول همراه بوده است که کارها را تا اینجا رسانده، و بعدها هم ان شاء الله خواهد رساند- امیدوارم که با این قدرت اسلام همه امور اصلاح بشود. و این تحولی که در جوانهای ما، در خواهرها و برادرهای ما، حاصل شده است که این طور حس تعاون، حس خدمت به ملت، خدمت به اسلام، پیدا شده است، این خیلی امیدوار می‌کند انسان را به اینکه با این قدرت ایمانی که الآن در ملت ما هست، و ان شاء الله باقی می‌ماند، همه کارها انجام بگیرد.و من امیدوارم که آقایان، در هر جا و در هر محلی هستند، راجع به این مسائلی که الآن پیش است، مِنْ جمله قضیه این شوراها، جدیت کنند که مبادا یک افراد فاسدی در این شوراها پیدا بشود. برای اینکه این شوراها تمام مقدرات یک شهرستان دست آنهاست. و اگر خدای نخواسته یک اشخاص فاسد در این شوراها پیدا بشود، ممکن است که شهرستان را، بلکه ایران، بلکه اسلام را به فساد بکشند. باید درست متوجه باشید اشخاصی را که انتخاب می‌کنید سوابقشان را مطالعه کنید، بدانید. خوب، هر شهری می‌داند که افراد معتمد، افراد صحیح، کی‌ها هستند. در یک شهر، ده- پانزده [نفر از] افرادی که شناسا باشند، از هر تیپی که هستند؛ از هر جمعیتی که هستند، شناسایی کامل: در زمان سابق چه جور بودند؛ در زمان انقلاب چه جور بودند؛ از اول انقلاب تا حالا چه جور بودند؛ سوابق خانوادگیشان چه هست؛ عقایدشان چه هست؛ مقدار معلوماتشان چه هست. در هر شهری باید یک همچو اشخاص مومن، معتقد، مومن به نهضت اسلامی، به جمهوری اسلامی، و منحرف نبودن به یکی از این مکتبهای فاسد را انتخاب کنند، تا ان شاء الله مقدرات شهرتان را در دست بگیرند، و کارها را موافق صلاح ملت و صلاح شهرستان خودتان ان شاء الله اجرا بکنید.
و من از همه شما متشکر هستم. و از این حس تعاونتان خیلی حَظّ می‌برم. و خیلی میل هم من خودم داشتم که بروم یک دفعه در این جهاد سازندگی من هم خدمت بکنم. اما خوب، من محذوراتم زیاد است؛ و خدمتی هم از من نمی‌آید دیگر. خدمت من همین است که دعا کنم به شما. ان شاء الله خداوند همه شما را حفظ کند. موفق باشید؛ موید باشید ان شاء الله.
و السلام علیکم و رحمه الله و برکاته‌