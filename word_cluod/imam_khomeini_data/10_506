بسم الله الرحمن الرحیم‌
استواری و شکست ناپذیری نهضت‌
من از شما تشکر می‌کنم که از نزدیک آمدید با هم ملاقات کنیم؛ ملاقات برادرانه و برای ذکر گرفتاریهایی که داریم. البته مطمئن باشید که گرفتاریها یک انگیزه اساسی که جلوی این نهضت را بگیرد ندارد. آن نهضتی که، نهضت ملتی که ابرقدرتها را از پا درآورد و به عقب کشاند نمی‌شود که با شرارت بعض اشرار و بعضی باقیمانده‌های رژیم سابق یا دست نشانده‌های امریکا و صهیونیسم بتوانند بر این نهضت غلبه کنند. غلبه با شماست، شما همان طور که با کمک ملت و وارد شدن در صف ملت بر مشکلات، مشکلات بزرگ، غلبه کردید ان شاء الله از این به بعد هم با حفظ وحدت خودتان و با اتکال به اسلام و احکام اسلام این مقصد را به پیش خواهید برد. و من امیدوارم که یک مملکت اسلامی که در هر جا شما بروید اسلام را ببینید و هر جا بروید قدم رسول الله را ببینید و همه‌مان با هم در هر جای مملکت برویم رفاه ملت را ببینیم و عظمت مملکت را، عظمت کشورهای اسلامی را ببینیم ان شاء الله امید است متحقق بشود و خدای تبارک و تعالی با شماست.
تکلیف همگانی‌
البته تکلیفهایی الآن بر ما، بر شما، بر همه ملت هست. ما الآن در بین راه هستیم. سد بزرگ را شکستیم؛ لکن فسادهایی که آنها به جای گذاشتند و گرفتاریهایی که آنها به جا گذاشتند بازمانده است، خرابیها مانده است و آشفتگیها مانده است؛ عقب‌ماندگیها مانده‌ است. ما وارث یک مملکتی هستیم که در پنجاه و چند سال تحت فشار امریکا و انگلستان و سایر ممالک ابرقدرتها بوده است؛ و به صورت خرابه‌ای درآمده است که همه چیزش عقب مانده است. و بالاتر از همه، نیروهای انسانیش عقب مانده است، نگذاشتند که رشد بکند نیروی انسانی. نگذاشتند که اسلام آن کارهائی را که می‌خواهد بکند، بکند. از این جهت، ما یک مملکتی هستیم که جنگزده هستیم. مملکتی هستیم که پنجاه سال فساد در آن بوده است، فساد زده هستیم و باید با همت همه قشرها این فسادها از بین برود. و همه با هم دست به هم بدهیم و این بار را به محل خودش برسانیم و این نهضت را ثمربخش کنیم. تکلیف همه ما این است که همه در هر محلی که هستیم به تکلیف خودمان عمل [بکنیم‌]، تکالیف شخصی؛ تکالیف اجتماعی؛ و تکالیف سیاسی.
اهمیت اسلامی شدن ارتش‌
شما که در ارتش هستید- و امیدوارم که نیروی شما هر روز بیشتر بشود- شما در آنجا مشغول باشید برای اصلاح امور. ارتش اساس یک مملکت است؛ حافظ یک مملکت است. و باید ارتش، اسلامی بشود [اگر] ارتش فکرش اسلامی بشود، مملکت را به کمال مطلوب می‌رساند. شما حافظ حدود کشور هستید. کسی که حافظ حدود کشور اسلامی هست باید خودش هم اسلامی باشد. باید در پادگانهای شما اسلام حکومت کند. باید شماها اسلامی باشید. باید تمام نیروهایی که هست، چه نیروهای نظامی و چه نیروهای دیگر، همه باید اسلامی بشوند. جمهوری اسلامی باید محتوایش تحقق پیدا بکند. اگر محتوا تحقق پیدا بکند، دیگر دست همه اجانب از شما کوتاه هست. نمی‌توانند اعاده پیدا کنند.
عدم هراس از تبلیغات سوء دشمن‌
توجه داشته باشید که این قدرتی که داشتید حفظ بکنید. وحدت کلمه را حفظ بکنید. با هم باشید. گرفتاریهایی که بعد از هر انقلاب هست خیلی به نظر نیاورید. بعد از هر انقلاب البته گرفتاریهای زیادی هست. خصوصاً یک انقلابی که وارث یک مملکتی‌ است که پنجاه سال کوبیدند آن مملکت را؛ همه چیزش را از بین بردند. شما وارث یک همچو مملکتی هستید. بعد از هر انقلابی یک بیماری در ملت پیدا می‌شود. و بحمد الله- این انقلاب ما از همه انقلابهایی که تا کنون اتفاق افتاده است پاکتر و صافتر [بوده‌] و باید این را انقلاب «سفید» اسمش را گذاشت. و من امیدوارم که چون انقلاب اسلامی بوده است و برای اسلام بوده است و با فریاد «الله اکبر» این انقلاب به پیروزی رسید، خدای تبارک و تعالی با ما باشد. و ان شاء الله هست. خدای تبارک و تعالی پشتیبان شما و پشتیبان ما، پشتیبان ملتهای اسلامی، پشتیبان ملت ایران باشد. همه با هم به پیش بروید، و گرفتاریها را ان شاء الله رفع کنید. قدرتمند باشید.
هیچ از این حرفهایی که زده می‌شود و از این قلمفرساییهایی که می‌شود و از این چیزهایی که مثلًا در بعض مکتوبات گفته می‌شود، که ایران حالا شلوغ شده و چه طور است، خصوصاً چیزهای خارجی، هیچ از اینها نترسید، هیچ خبری نیست. قدرت دست خودتان است، و مملکت هم دست خودتان است. این چهار نفری هم که مَفْسَده می‌کنند، اینها هم به قبرستان فرستاده می‌شوند. شما ان شاء الله باقی هستید، و باقی بمانید ان شاء الله.