بسم الله الرحمن الرحیم‌
مسئولیت خطیر متصدیان در نظام اسلامی‌
شما امروز از قوای انتظامی جمهوری اسلامی هستید، با دیروزتان فرق دارد. دیروز خواه ناخواه از رژیم طاغوت بودید و حالا از رژیم اسلام هستید، و بین این دو تا همان طوری که به حسب واقع فرق دارد: یکی رژیم شیطان است، یکی رژیم الله. باید آنهایی هم که منتسب به این دستگاه هستند با آنهایی که پیشتر بود فرق کند. فرق این است که امروز باید همه گروههایی که مربوطند به جمهوری اسلامی، چه دولت و دستگاههای اداری و چه ارتش و ژاندارمری و شهربانی و پاسدارها، و اینها که قوای انتظامی هستند که اینها اشخاصی هستند، گروههایی هستند که بِالاصاله مربوط به جمهوری اسلامی هستند. اینها باید اعمالشان هم، افعالشان هم، عقایدشان هم و اخلاقشان هم مناسب باشد با جمهوری اسلامی. آن اخلاقی که سابقاً مثلًا بعضیها داشتند که مناسب بود با طاغوت، اگر خدای نخواسته از او در نفوس، آثاری هست، این آثار را باید مجاهده کنند تا زدوده بشود. یعنی الآن شما آقایان مسئولیت زیاد دارید و عملتان هم یک عمل شریف است. عمل شریفی است که اسکلت جمهوری اسلامی بسته به وجود شماهاست. مسئولیتتان زیاد است. برای اینکه اگر سابق یک کاری از شما خدای نخواسته انجام می‌گرفت می‌گفتند در رژیم طاغوتی است، باید این جوری باشد. ما اگر حالا خدای نخواسته یک مسئله‌ای که بر خلاف رویّه اسلام است انجام بگیرد گفته می‌شود که ارتش اسلامی هم همین است. و شما می‌دانید که قلمها و زبانهای خائنی هستند و با آن چشمهای خیانتکار مراقب هستند که یک [بهانه‌ای‌] پیدا بکنند از یک گروهی، از گروههای اسلامی و این را زیادش کنند، و کم کم برسانند به اینکه خوب، این رژیم هم رژیم طاغوتی است مثل آن رژیم. همین امروز صبح من در یک مجله‌ای که مربوط به بختیار بود اینجا آورده بودند من دیدم. دیدم که ایشان همین را می‌گوید که این رژیم هم یک رژیم طاغوتی است و مشغول چپاولگری و مشغول کذا هستند. و در یکی از نوشته‌ها هم بود که الآن در ایران بعضی جاها حکومت نظامی است، برای اینکه مردم از این رژیم برگشتند و حالا دارند با فشار و زور و با [اسلحه‌] مردم را دارند رام می‌کنند. خوب، اینها چیزهایی است که در خارج ایران اینها منعکس می‌کنند. حالا که چیزی دستشان نیست این طور می‌گویند. اگر یکوقت یک بهانه‌ای دستشان بیاید که ما آن طور که باید عمل کنیم عمل نکنیم، این بهانه اسباب این می‌شود که آن قلمهایی که می‌خواهند بشکنند این نهضت را و نمی‌توانند ببینند که یک رژیم اسلامی در کار هست، آنها مشغول فعالیت می‌شوند و آلوده می‌کنند این نهضت را. ما باید این مکتب خودمان را حفظش بکنیم. یعنی الآن مکتب اسلام دست ماها و شماست و این مکتب باید محفوظ باشد. ماها کاری نکنیم که به مکتبمان ایراد بگیرند و آنهایی که می‌خواهند ایراد بگیرند به مکتب ایراد می‌گیرند، برای اینکه با مکتب بدند. یک مکتبی که می‌بینند این قابل دوام است، وقتی هرج و مرج بود و مکتبی تو کار نبود، آن چیزی نبود، اما اینها یک مسئله مکتبی دارند، می‌بینند هست و قابل دوام، به مکتب ایراد می‌گیرند. و ما موظفیم که این مکتب را حفظش کنیم که اگر حفظش نکنیم آسیب برمی‌دارد. باید کاری بکنیم که آسیب برندارد و آن کار این است که اگر چنانچه در هر جا هستیم به وظایفی که آنجا هست عمل کنیم. اگر یک کشوری همه اشخاصی که در آن هستند وظیفه‌شناس بودند و به آن وظیفه و کاری که به او محول است، خوب انجام بدهد، آن کشور زود اصلاح می‌شود. اگر ارتش افرادش وظیفه‌شناس باشند، یعنی بدانند که این وظیفه این است، خصوصاً حالا که برای اسلام است، وظیفه اسلامی این است، و اگر ژاندارمری هم همین طور و پاسدارها هم همین طور، پاسبانها هم همین طور، این زود اصلاح می‌شود، و اگر چنانچه خدای نخواسته زیر بار وظیفه نخواهند بروند، خیال کنند که حالا که آزادی شد هر کاری آدم دلش بخواهد بکند، هر کاری از دستش آمد، هر کاری بکند، روی وظایف عمل نکند، این منتهی به هرج و مرج می‌شود و آسیب می‌بیند.
تبلیغات سوء اجانب علیه انقلاب‌
آنها الآن در صددند که اثبات کنند به خارج که ایران استقرار ندارد، ایران هرج و مرج است، و می‌خواهند اگر یکوقت بخواهند یک دخالتی بکنند افکار عمومی دنیا را مهیا کرده باشند برای آن کار. الآن مشغول همین هستند و همه تبلیغاتشان برای همین معناست که منعکس بکنند که ایران الآن به وضع هرج و مرجی دارد می‌گذرد، در هیچ جا یک نظمی نیست، در هیچ جا وظیفه‌شناسی نیست در هیچ جا؛ هر که هر کاری دلش می‌خواهد، بکند. این برای ما بسیار وظیفه آور است. برای ما بسیار سنگین تمام می‌شود که ما را جوری معرفی بکنند در دنیا که به آنها حق بدهند که با قوای انتظامی بیایند و برای تربیت ما- کانّه ما یک جمعیتی هستیم که تربیت نداریم، یک جمعیتی هستیم که هرج و مرج طلبیم، یک جمعیتی هستیم که نظمی تو کارمان نیست و لا علاج باید یک قیمی بیاید برای اینکه ما را تربیت کند. این دردناک است برای یک کشوری که نهضت اسلامی کرده. از این جهت وظیفه، اسلامی است و سنگین، ولی باید عمل کرد. ان شاء الله خداوند شما را تایید کند. موفق باشید. و من امیدوارم که سالم و سعادتمند و با قدرت جلو بروید، که ان شاء الله پیروز هستید.