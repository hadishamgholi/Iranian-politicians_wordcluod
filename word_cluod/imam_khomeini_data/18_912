بسم الله الرحمن الرحیم‌البته کار، کار بسیار ثمربخشی است، درعین حال که گمان ندارم با آمارهای بشری جنایاتی که بر ایران وارد شده است را بشود آمارگیری کرد. شما مقدار کمّی را منعکس می‌کنید، اما بعد معنوی قضیه را نمی‌شود آمارگیری کرد. آن تپش قلب‌ها و آن دل‌های سوخته ولی با شجاعت که مصیبت را تحمل کرده است و آن چشم‌هایی که گریسته، اینها را چگونه می‌خواهید آمارگیری نمایید؟ بالاخره جنایات ابرقدرت‌هاست. اگر با پیروزی اسلام جنگ تمام شد تمام این مصیبت‌ها با پیروزی ترمیم می‌شود، و اگر نشد باز هم «هفته جنگ» داریم، که خداوند نیاورد که مدت یک سال دیگر جنگ طول بکشد و ما باز هم «هفته جنگ» داشته باشیم. ما گرفتار چنگال گرگ‌هایی هستیم که با تمام وجود در فکر نگه داشتن صدام هستند و به او کمک می‌کنند، ولی چنین آدمی که این قدر به کشور خودش و ایران و اسلام خیانت کرده است را نمی‌شود نگه داشت. امروز صدام اظهار اسلام و نماز خواندن- که آن را هم غلط می‌خواند- می‌کند، حتی این اظهار هم از برکات جنگ است، و الّا اینها ضد اسلامند و حزب بعث اساسش بر نفی اسلام می‌باشد. اینها از اسلام بری هستند و اسلام هم از آنها بری. در عراق تعدادی از علما را گرفته‌اند که من بعضی از آنها را می‌شناسم مثل آقای حاج سید یوسف حکیم و عده‌ای را کشته‌اند. اینها را به آن صورتی که هست نمی‌شود نوشت و یا به نمایش گذاشت، ولی آنچه را که می‌شود ارائه داد باید سعی کرد و انجام داد و عمده، ارائه آن به دنیاست.امروز امریکا و شوروی و فرانسه و سایر قدرت‌ها از اسلام احساس خطر کردند و به همین جهت به سود صدام تبلیغاتی را راه انداخته‌اند. آنها این طور در ذهنشان آمده است- که درست هم هست- که اگر جمهوری اسلامی پا بگیرد و باقی بماند، جای پایی از آنها باقی نخواهد ماند، و می‌ترسند که از همه منطقه دستشان کوتاه شود. جنگ در عین حال که ناگوار بود و شهرهای ما را خراب کرد، ولی برکاتی داشت که اسلام به دنیا معرفی شد، و اینکه چه اشخاصی و قدرت‌هایی در مقابل اسلام ایستادند، و چه کسانی از اسلام می‌ترسند، و چه قدرت‌هایی علیه اسلام قیام کردند، همه اینها در جنگ معلوم شد.
ابرقدرت‌ها نه شخص صدام را می‌خواهند نگه دارند و نه ما را می‌خواهند بکوبند، بلکه آنها از اسلام می‌ترسند و اسلام را می‌خواهند بکوبند، از این جهت با ما مخالفند و از او طرفداری می‌کنند. آنها می‌دانند که مردم کشورهای اسلامی در مقابلشان می‌ایستند، و همچنین مردم کشورهای غیر اسلامی که متوجه ما هستند، مثل سیاهپوستان.
پس ما باید آنچه که در ایران می‌گذرد منعکس و منتشر کنیم تا اولًا جنایات معلوم شود و ثانیاً کسانی که این جنایات را مرتکب شده‌اند و از آن مهمتر قدرتهایی که به این افراد قدرت داده‌اند و آنها را تقویت کرده‌اند تا ما را بکوبند، و به آنها ابزار جنگی مثل تانک و طیاره و موشک داده‌اند و الآن هم می‌دهند باید به دنیا معرفی نمود و اعلام کرد و فهماند که اگر بخواهید به صدام بیش از این کمک کنید، دستتان را از نفت کوتاه می‌کنیم، و اگر به صدام کمک‌هایی کنید که منابع اقتصادی ما را بزند، رنگ نفت را نخواهید دید.
امیدوارم که این طور نشود. و عمده، جنایات این ابرقدرت‌هاست و همچنین فرانسه، ولی آن که از همه به ما بیشتر صدمه زده است امریکاست.امیدوارم ملت ایران به همان اندازه که تا به حال خوب آمده است، از این پس هم‌ بیاید. امیدوارم ملت ایران با هم باشند و عزت خودشان را حفظ کنند. ما قبلًا وابستگی ذلت باری داشتیم که محمد رضا قبول کرده بود و ما در مقابل امریکا یک عبد ذلیل بودیم، ولی ایران این ذلت را شُست و عزت پیدا کرد. شکم و نان و آب میزان نیست، عمده شرافت انسانی است، و شرافت به این نیست که انسان دستش را روی سینه بگذارد تا چند شاهی به او بدهند. بلکه شرافت انسانی به این است که در مقابل زور بایستند. و جوانان ما ایستادند و در مقابل، آنها حصر اقتصادی کردند، که همین حصر اقتصادی جوانان ما را بیدار کرد و فهمیدند که خودشان باید کار کنند و زحمت بکشند تا احتیاجی به خارج نداشته باشند. خداوند به شما توفیق دهد تا در کارهای فرهنگی و تبلیغی موفق باشید.
و السلام علیکم و رحمه الله.