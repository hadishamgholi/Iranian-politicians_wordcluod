بسم الله الرحمن الرحیم‌قدردانی از جانبازان و رزمندگان‌من نمی‌دانم از کجا شروع کنم، و نمی‌دانم با مواجهه با اشخاصی که در راه اسلام، در راه خدای تبارک و تعالی معلول شده‌اند و در اینجا حاضرند، و چهره‌هایی که عازم به سفر برای دفاع از اسلام هستند، چطور ستایش کنم. من از شما جوان‌ها، از شما که در راه اسلام و در راه ایمان خودتان رنج دیدید و معلول شده‌اید، و شما جوان‌ها که عازم به جبهه‌ها هستید، چطور تشکر کنم. من وقتی این صحنه‌های اسف‌آور و افتخارآمیز را می‌بینم عاجزم از اینکه در مقابل آنها مطلبی بگویم. شما خودتان زبان گویای افتخار هستید. زبان گویای اسلام هستید. شماها افتخار برای این ملت آفریدید. و شماها بودید که دست قدرت‌های بزرگ را، چپاول‌گر را، معاند با اسلام را، طاغوت را از این مملکت کوتاه کردید. و شما هستید که برای اسلام باز کوشش می‌کنید و جان‌فشانی می‌کنید. و هیچ چیز در مقابل این خدمت‌ها جز خدای تبارک و تعالی، هیچ کس جز خدای تبارک و تعالی نمی‌تواند به شما اجری بدهد. زحمت‌های شما را خدای تبارک و تعالی اجر خواهد داد.
شما اگر معلول هستید، که خداوند شفا بدهد همه شما را، و برای خدمت به اسلام معلول شده‌اید. و شمایی که عازم جبهه‌ها هستید، برای خدمت به اسلام هستید، اسلام برای شما بسیار ارج قائل است و تشکّر از شما می‌کند. و همه ملت از شما متشکّر هستند.
الآن می‌بینید که سراسر کشور ما در حال جهاد هستند؛ هر کدام به یک قِسمی. شما جهاد خودتان را کردید و خداوند به شما اجر بدهد. و شما هم برای جهاد می‌روید و خداوند به‌ شما پیروزی بدهد. و ملت هم پشتیبان شما هست. آنها هم در حال جهاد هستند؛ زن و مردشان، کوچک و بزرگشان. لکن آنچه که هست این است که ما هر چه داریم از خدای تبارک و تعالی داریم و باید این امانت را به او بسپریم. شما موفق شدید که در جبهه‌ها رفتید و در میدانها رفتید و معلول شدید، موفق شدید. و شما هم- ان شاء الله- موفق خواهید شد به پیروزی. من باید از همه شما و از همه ملت ایران که این طور برای کشور خودشان، برای اسلام عزیز و برای نجات مستضعفین کوشا هستند تشکر صمیمانه کنم.
خداوند همه شما را به عنایت خودش غریق رحمت‌های واسعه خودش و غریق تشکرهایی که دنباله او همه برکات هست بفرماید.
و السلام علیکم و رحمه الله و برکاته‌