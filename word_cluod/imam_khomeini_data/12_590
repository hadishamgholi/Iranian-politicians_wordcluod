بسم الله الرحمن الرحیم‌
اظهار تالم در معلولیت جانبازان انقلاب‌
خداوندا! تو می‌دانی که من در چه حالی هستم که این منظره را می‌بینم. من چطور این منظره‌هایی که برادرهای ما، خواهرهای ما، بچه‌های ما، برای اسلام اعضای خودشان را از دست داده‌اند، سلامت خودشان را از دست داده‌اند، چطور این منظره‌ها را من تحمل کنم؟ من چطور این بچه را که اینجا ایستاده و معلول است، در اول بچگی معلول شده است، ما چطور تحمل کنیم؟ خدایا! آنها که برای ما این مصیبتها را بار آوردند به جزای خودشان برسان. خدایا! این ابرقدرتها که برای رسیدن به قدرت، و لو چند سالی دیگر، این جنایتها را در دنیا به بار می‌آورند تادیبشان کن. با دست قدرت خود آنها را به جای خودشان بنشان. برادرهای من، خواهرهای من، بچه‌های عزیز من، می‌دانم که شما در رنج هستید. و من هم شریک شما در رنج هستم. من هم مثل یک برادری که برادرش و خواهرش در رنج است، مثل یک پدری که اولادش در رنج است، من هم شریکم با شما در رنج. لکن آنچه که رنجها را آسان می‌کند آنچه که دردها را تخفیف می‌دهد، آنچه که بر همه ما آسان می‌کند این مسائل را، این است که این امور برای خدا انجام گرفت. شما برای خدا قیام کردید و برای خدا مجروح شدید و بسیاری از برادرها و خواهرهای شما هم برای خدا مقتول شدند. آن چیزی که برای خدا از دست دادید جایی نمی‌رود، پیش خدا محفوظ است. دنیا وسیله است برای عالَمهای دیگر، و خداوند برای شما مهیا می‌کند مقامهایی که اگر دیگران ببینند آنها هم آرزو می‌کنند که مثل شما بودند.
سیاست گام به گام دشمنان در مخالفتها
ملت ما الآن در حال حرکت است، باز به منزل نرسیده است. انقلاب ما در حال رشد انقلابی است لکن به مقصد نرسیده است. ملت ما با مشکلاتی روبه هست که باید با قدرت و با هم پیوستگی و با حفظ ایمان و تصمیم [و] اراده، این مشکلات را بر کنار بزند. مشکلات سابق زیاد بود و با قدرت شما ملت عزیز عقب رفت و حل شد. مشکلات دیگری هم که هست ان شاء الله حل خواهد شد. این اموری که واقع می‌شود و از اول تا حالا واقع شده است، از اشخاصی واقع می‌شود که نمی‌خواهند ببینند نهضت ما به ثمر رسیده است، و نمی‌خواهند بگذارند که به ثمر برسد. اینها اشخاصی هستند که قدم به قدم با این نهضت مخالفت کردند و کارشکنی کردند، و حالا هم که قضیه تعیین رئیس جمهور در دست اجراست، باز مشغول همان توطئه‌ها هستند و نمی‌خواهند رئیس جمهور تعیین بشود. و بعد هم که شکست در اینجا خوردند و رئیس جمهور تعیین شد، راجع به تعیین وکلا باز همین بساط هست. شما مهیا بشوید. ملت ما مهیا باشند که در هر قدمی که برای اصلاح و برای پیشبرد اسلام و نهضت اسلامی برمی‌دارند، شیاطینی که نمی‌خواهند اسلام به ثمر برسد، و نمی‌خواهند جمهوری اسلامی برقرار بشود به مخالفت خودشان ادامه می‌دهند، عازم باشید. مجهز باشید برای اینکه مقابله کنید با این قشرهایی که مانع از رشد نهضت ما هستند. مهیا باشید که تحمل بکنید. با صبر و بردباری انقلابی تحمل بکنید این مصیبتها را. تحمل بکنید این توطئه‌ها را. و به پیش بروید که خدای تبارک و تعالی، با شماست. و پیروزی نصیب ملت ایران است ان شاء الله.
خواست ما، ایجاد حکومت عدل اسلامی‌
ما چیزی نمی‌خواهیم، ما حرفی نداریم، الّا اینکه یک ملتی که در طول تاریخ در شکنجه و اختناق بوده است، و در این سنوات اخیر، آخر مرتبه شکنجه و اختناق و جنایتکاری و چپاولگری خارجیها و داخلیها بر این ملت سایه افکنده است، ما می‌خواهیم اینها نباشند. ما می‌خواهیم مردم ما آزاد باشند. تحت فشار و تحت سلطه دیگران و داخل و خارج نباشند. ما می‌خواهیم مملکتمان از خودمان باشد مستقل باشد و تحت رهبری دیگران نباشد. ما می‌خواهیم مخازن مملکت ما از خودش باشد. ما می‌خواهیم در این مملکت خودمان کار بکنیم و خودمان نتیجه کار را ببریم. ما می‌خواهیم یک حکومت عدل اسلامی، یک حکومت شبیه حکومتهای صدر اسلام پیدا بشود. و ما می‌خواهیم که ملت ما در رفاه و آسایش باشند. اینهایی که در قدم به قدم مخالفت می‌کنند، آنها چه می‌گویند؟ به اسم اینکه ما طرفدار ملت هستیم، با این مسائل مخالفت می‌کنند. در عین حالی که اینها مصالح ملت ماست، شما بیدار بشوید ای ملت عزیز که دشمن در کمین است و ما بین راه هستیم. ما این گردنه‌ها را هم باید طی کنیم، و ان شاء الله دشمن را تا آخر به عقب برانیم و کشور شما مال خود شما [ست‌] خداوند ان شاء الله به این مجروحین، به این معلولین شفا عنایت کند و خداوند اجر و صبر عنایت کند.
و السلام علیکم و رحمه الله و برکاته‌