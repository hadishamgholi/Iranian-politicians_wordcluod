بسم الله الرحمن الرحیم‌خداوند نگهدار همه شما باشد. این پیروزی را ما از بانوان داریم قبل از اینکه از مردها داشته باشیم. بانوان محترم ما در صف جلو واقع بودند. بانوان عزیز ما اسباب این شدند که مردها هم جرات و شجاعت پیدا کنند. ما مرهون زحمات شما خانمها هستیم و همیشه دعا به همه و همه ملت و شماها می‌کنیم. شما دیدید که با وحدت کلمه بدون اینکه سازوبرگی داشته باشید بر قدرتهای بزرگ پیروز شدید. چرا پیروز شدید؟ برای اینکه برای خدا بود. این قیامْ قیام حق بود، قیام حق بر باطل بود، قیام الوهیت بر طاغوت بود، قیام انسانیت بر توحش بود، قیام تمدن بر بربریت بود. [در] این قیام انسانی در عین حال که ما هیچ نداشتیم و آنها همه چیز، بر آنها غلبه کردیم. این غلبه را خدای تبارک و تعالی نصیب ما کرد. چرا؟ برای اینکه با هم بودیم و خدا با جماعت است: یَدُ الله مَعَ الجماعه  ؛ خداوند با اجتماع است. و شما همه با وحدت کلمه، و آن کلمه کلمه حق نه کلمه باطل، همه با هم حق گفتید، همه با هم حق خواستید، حقّ خودتان را خواستید، آزادی خواستید، استقلال خواستید و اسلام- «جمهوری اسلامی»- خواستید. بحمد الله آزادی برای شما حاصل است.
الآن از هیچ کس نمی‌ترسید ولی باید ما از خودمان بترسیم. ما باید از خدا بترسیم. ازخودمان بترسیم که نافرمانی نکنیم، که خلاف نکنیم؛ و الّا دیگر آن زحمات سابق نیست، دیگر سازمان امنیت نیست؛ دیگر شهربانی که بتواند به مردم ظلم بکند نیست. شهربانی اسلامی است، دولت اسلامی است؛ دولتی است که تابع قانون است، تابع اسلام است. آنکه تابع اسلام است ظلم نمی‌تواند بکند و نمی‌کند. ما از شما همه متشکریم که در رفراندم شماها همه شرکت کردید و موجب یک پیروزی شدید که در دنیا نمونه است. سابقه نداشت یک همچو رفراندم در دنیا که از ملت 35 میلیونی بیش از بیست میلیون رای مثبت داشته باشد، و همین طور با شور و شعف و اشتیاق دنبال رای دادن برود. خداوند ان شاء الله شما را در مراحل بعد هم پیروز کند. در قضیه مجلس موسسان، در قضیه مجلس شورا رای بدهید، و رای به وکلای متعهد مسْلم امین. وکلای امین بفرستید در مجالس. دیگر شما مجالستان دست خودتان است، اختیار دست خودتان است؛ شما مختارید و مقدرات مملکت را خودتان، به دست خودتان باید ... بگیرید. خداوند شما را پیروز کند. خداوند شما را سعادتمند کند در دنیا و آخرت. سلام بر همه شما و بر همه مسلمین و بر همه «عباد الله الصالحین».
و السلام علیکم و رحمه الله و برکاته‌