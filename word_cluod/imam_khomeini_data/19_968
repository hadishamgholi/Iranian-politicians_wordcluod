بسم الله الرحمن الرحیم‌
رعایت موازین اسلامی- انسانی در قوه قضائیه‌
بعد از تشکر از همه آقایان که زحمت کشیدند و اینجا تشریف آوردند، باید عرض کنم، از آقای موسوی اردبیلی که در این موقع حساس، بدین خدمت بزرگ مشغول‌اند، تشکر می‌کنم و همین طور از همه شما آقایان. کشور ما، کشور تازه متولد شده‌ای است که با اینکه ملتها با آن موافق‌اند، اکثر دولتها با ما مخالف می‌باشند. در دنیا این گونه تبلیغ می‌شود که ایران می‌خواهد منافع کلیه کشورها را از بین ببرد، در حالی که کشور اسلامی ما روی موازین اسلامی عمل می‌کند و هیچ گاه قصد تجاوز و تعدی به دیگران را ندارد. ما در مقابل عراق هم، تنها دفاع می‌کنیم. دفاع، حقی که شرعاً و عقلًا بر همه مسلمانان واجب است، خصوصاً مردم ایران که مورد تجاوز قرار گرفته‌اند.
البته در چنین مقطعی همه کارها مشکل است. قوه قضائیه مشکلاتش بیشتر از سایر ارگانهاست، چرا که قوه قضائیه دخالت در اموری می‌کند که اختلافی است و اختلاف بین مردم هم تمام شدنی نیست. ناچار، همیشه یکی از دو نفری که با یکدیگر اختلاف دارند ناراضی می‌رود. به همین جهت، کار بسیار مشکلی است و از طرفی هم، بسیار حساس و مورد توجه اسلام است. قوه قضائیه اگر از روی موازین اسلامی- انسانی رفتار کند، کشور را می‌تواند نجات دهد.
مسئله دادستانی که همه می‌دانید از امور بسیار مشکل و حساس است، و آقای صانعی که مردی فاضل و عالم است و سالها او را از نزدیک می‌شناسم و او را عنصری فعال و خوب می‌دانم، تا به حال این سمت را داشتند که از زحمات ایشان تشکر می‌کنم.
منتها اخیراً خسته شدند و به خاطر همین خستگی مدتهاست که تصمیم داشتند کنار بروند و ما می‌خواستیم باشند و ایشان از این سمت استعفا دادند که پذیرفته شد. با جناب آقای موسوی خوئینی‌ها هم آشنا هستم و ایشان را می‌شناسم و البته بعضی از آقایان هم ایشان را از هر جهت می‌شناسند، از جهت علمی که مورد تایید بعضی از رجال و علمای علم هستند و از نظر تعهد هم که من خود، ایشان را خوب می‌شناسم. ایشان کارهای مهم را خوب انجام می‌دهند و مرد فعالی است.
امیدوارم همه با هم تفاهم داشته باشید. امروز همه ما محتاج تفاهم هستیم و همه ما باید با هم باشیم، چرا که اگر اختلاف کنیم استفاده‌اش را دیگران می‌برند.
ان شاء الله آقای موسوی خوئینی‌ها با سعادت و سلامت کارشان را که چنین کار مهمی است، خوب انجام دهند. به هر صورت صلاح دیدم که به جای آقای صانعی برای چنین منصب بزرگی، ایشان باشند، و ایشان محتاج‌اند تا همه شما او را همراهی کنید. و امیدوارم بین ایشان و شورای عالی قضایی و شما آقایان، تفاهم کامل باشد تا کشورتان به پیش رود و قضایای مهم را بتوانید حل کنید. و از خداوند متعال توفیق و سعادت همه آقایان را خواستارم.
 [آقای موسوی اردبیلی گزارشی از پیشرفتها و تلاش برای اسلامی شدن دیوان عالی کشور را به استحضار امام رسانید. سپس امام خمینی فرمودند:].
امیدوارم همه آقایان موفق شوند به گونه‌ای عمل کنند که کشورشان یک کشور نمونه اسلام شود و ان شاء الله اسلام در تمام کشورها پرتوافکن گردد. مهم و عمده ملتها هستند که بحمد الله نسبت به اسلام گرایش پیدا کردند، امروز اسلام به صورتی در کشورها نفوذ کرده است که آنها هم که مسلمان واقعی نیستند در ظاهر ناچار می‌خواهند قوانین اسلامی‌ را اجرا کنند، لکن باید توجه داشت که این صورت‌سازی است، ولی میزان ملتها هستند که به اسلام گرایش پیدا کرده‌اند، ان شاء الله قوه قضائیه کشورمان الگویی شود برای قوه قضائیه سایر کشورها.
و باید همه توجه داشته باشیم که در محضر خدا هستیم و اکنون نیز در محضر خدا هستیم، خداوند الآن در اینجا حضور دارد. باید توجه کنیم در محضر خدا وقتی با بندگان خدا سرو کار داریم با آن چیزی که با محضر خدا مناسب است عمل کنیم، و باید توجه کنیم که قضاوتمان در محضر خداست، خداوند همه شما را موفق کند.