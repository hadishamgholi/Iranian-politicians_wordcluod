بسم الله الرحمن الرحیم‌
قوای مسلح حافظ و ضامن استقلال کشور
من احساس قلبی خودم را نمی‌توانم با زبان اظهار کنم. شمایی که جوان هستید بحمد الله و امیدوارم که بعدها ایران از وجود شما استفاده‌های زیادتری بکند و بتوانید خدمت زیادتری به کشور خودتان بکنید و پیروزیهای زیادتری به دست بیاورید، برای جهان ثابت کردید که ایران آن طور که آنها گمان می‌کردند نیست و مادامی که ایمان در قلب شما هست پیروزید. و باید کوشش کنید که این نور را، نور ایمان را، در قلبتان زیاد کنید و تعهد داشته باشید به اینکه اسلام را تایید کنید و ان شاء الله، پیاده کنید در این کشور. اگر یک همچو تعهدی داشته باشید پیروزید ان شاء الله. و من امیدوارم که ایران از وجود امثال شماها بهره‌برداری زیاد بکند و همین طور سایر قوای مسلح که اساس استقلال کشور به آنهاست. و خداوند شما را تایید خواهد کرد که استقلال کشور خودتان را حفظ کنید و توجه به بعضی تبلیغات سوئی که گاهی می‌شود [نکنید] که می‌خواهند شما را از ملت جدا کنند و اساس فکرشان این است که این مملکت را به حال سابق برگردانند و اشتغال دارند به یک توطئه‌های همه جانبه، که یکی‌اش هم این است که در بین شماها احساس- مثلًا- سستی [ایجاد] بکنند، یاس بکنند، در صورتی که اسلام وجود شما را مغتنم می‌شمارد و عزیز می‌شمارد. و تمام قوای مسلح باید بدانند که اسلام قوای مسلح را در راس امور قرار می‌دهد. آنها هستند که استقلال کشور را حفظ می‌کنند و این افرادی که از اول می‌خواستند که اساس ارتش را به هم بزنند، با یک بهانه‌های واهی، الآن هم در کار هستند و ممکن است که بعضی از جوانهای ما را بازی بدهند. باید خیلی توجه بکنید که این طور افراد را راه ندهید به خودتان، نصیحتشان کنید، جوانهایی که ممکن است گول خورده باشند نصیحت کنید.
رعایت نظم و انضباط در ارتش‌
و من امیدوارم که با تعهد به اسلام و با تعهد به حفظ کشور خودتان دیگر آسیبی نبیند و آنهایی که بر اسلام و بر ذخایر ایران طمع داشتند قطع بشود و اسلام ان شاء الله، به آن معنای واقعی خودش پیاده بشود. شماها حافظ باشید برای کشور خودتان و موید باشید به تاییدات الهی. می‌بینید که هر وقت که یک اقداماتی می‌شود، خدا تاییدتان می‌کند و من دعا می‌کنم به شماها و غافل نیستم از دعای به شما. ان شاء الله، خداوند همه‌تان را حفظ کند و همه موفق باشید و همه فرماندهان ما هم موفق باشند، البته همه جهاتی که باید در ارتش محفوظ باشد حفظ بکنید. همچو گمان نکنید که حالایی که ما انقلاب کردیم باید نظام هم به هم بخورد، نه، این طور نباید باشد. انقلاب کردید، لکن این نظام از اول در اسلام بوده است و حالا هم باید باشد که امور با نظم انجام می‌گیرد. اگر فرض بکنید که یک کشوری باشد که ارتشش صد مقابل این باشد که هست، لکن نظمی در کار نباشد، نمی‌تواند آن ارتش فعالیت داشته باشد، لکن عده قلیل با نظم، به عده کثیر بی‌نظم همیشه غلبه داشته است. الان هم باید همین طور باشد، حفظ بشود مراتب، منتها برادریتان محفوظ، سلسله مراتب هم محفوظ. خداوند همه‌تان را تایید کند و شماها جوانانی باشید که این کشور را حفظ کنید.
و السلام علیکم و رحمه الله و برکاته‌