 [بسم الله الرحمن الرحیم‌]
آزادی و استقلال، هدیه جمهوری اسلامی‌
امروز رفتم در محلی  که شهدای قم جان خود را برای اسلام و جمهوری اسلام از دست دادند. برای اینکه آنها را شاد و ملت اسلام را دلگرم کنم، به جمهوری اسلامی رای دادم. من امیدوارم که همه ملت اسلام و همه ملت ایران موفق باشند و ملت ما رای به جمهوری اسلامی بدهند. جمهوری اسلامی برای ما سرنوشت آزاد، و خوشبختی و استقلال هدیه می‌آورد؛ و دشمنان اسلام می‌خواهند اخلال در امر کنند و ملت ما باید پافشاری کند و رای خودشان را به جمهوری اسلامی بدهند.
البته بعد از این مرحله باز مراحل دیگر داریم، و آن تاسیس مجلس موسسان است که باید به قانون جدید اساسی رای بدهند و بعد از آن، انتخابات است که آنها باید نمایندگان خود را به مجلس بفرستند و [آن‌] مراحل، نهایی ترین مراحل نهضت است و سپس مرحله ایران‌سازی فرا می‌رسد و پیاده شدن قانون اسلام در همه قشرهای مملکت. آن هم آن است که ما آرزو داریم، و امیدوارم با پشتیبانی همه ملت به آرزوی خودمان برسیم. و قبل از همه از ملت می‌خواهم امروز و فردا هم رای بدهند؛ به جمهوری اسلامی رای بدهند. من از همه ملت می‌خواهم امروز و فردا رای بدهد، که سعادت آنها در این است.
و رای خود را به صندوق بریزند و مواظب باشند که خیانتگران توفیق خرابکاری نیابند.
آزادی در رای‌
و اما در مورد اینکه فردا هم طوری شد که همه ملت نتوانند رای بدهند و اکثریت رای دهندگان زیاد باشد که مشکلاتی در کار رای دهندگان به وجود آید. دولت یک روز دیگر را تمدید خواهد کرد تا همه بتوانند رای خود را به صندوقها بریزند. همه ملت باید به پای صندوقهای رای بروند و آزادند هر چه می‌خواهند بنویسند و به صندوق بریزند. اگر چنانچه رایشان «نه» باشد، آزادند هر چه می‌خواهند بنویسند و نحوه حکومتی را که انتخاب می‌کنند در رای خود بنویسند؛ ولی من توصیه می‌کنم برای اطاعت امر خدا کوشش کنند و به جمهوری اسلامی رای بدهند. خداوند همه شما را سعادتمند کند و ملت ما را به استقلال، آزادی و رفاه برساند.