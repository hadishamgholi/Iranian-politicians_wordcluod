بسم الله الرحمن الرحیم‌
درود بر شهیدان‌
من به همه شهدایی که در راه اسلام، جان خودشان را فدا کردند سلام می‌فرستم. و از خدای تبارک و تعالی برای همه رحمت و آمرزش از خدا طلب می‌کنم. و به همه بازماندگان آنها تسلیت عرض می‌کنم. و من شریکم در غم همه و من خدمتگزار به همه هستم و دعاگو. البته مصیبت برای بازماندگان زیاد است؛ لکن چون در راه خداست؛ شما خودتان را با صاحب شرع، با وَلیّ اعظم، با رسول اکرم، در بین آنها خودتان را وارد کردید. آنها هم عزیزان خودشان را در راه اسلام داده‌اند؛ و شما هم عزیزانتان را داده‌اید. و خواهرها هم همین طور. و آن چیزی که آسان می‌کند مصیبتها را این است که همه انسانها رفتنی هستند و همه ماها رفتنی هستیم، و چه بهتر که در راه خدا فدا بشویم. و فدا شدند آنهایی که رفتند به جوار رحمت خدا.
و من امیدوارم که این نهضت تا اینجا که آمده است و با همت جوانهای برومند ما و با همت ملت بزرگ ما به اینجا رسیده است، از این به بعد هم با همت آنها این راه را طی بکنیم؛ و ان شاء الله اسلام به آن طوری که هست، به آن طور مترقی که هست، در ایران تحقق پیدا بکند.
بی‌توجهی به تبلیغات سوء دشمنان‌
می‌دانید که دشمنهای اسلام الآن به دست و پا افتاده‌اند که نگذارند اسلام تحقق پیدا بکند. در کردستان آن همه غائله درست کردند. و اینها دشمنهای اسلام‌اند که در آنجا غائله‌ها را درست کرده‌اند و عزیزان ما را کشته‌اند، و در عین حال در نوشته‌هایشان نسبت می‌دهند به جمهوری اسلامی که جمهوری اسلامی اینها را کشته است و کردستان را می‌خواهد قتل عام مثلًا بکند! اینها تبلیغاتی است که بر ضد جمهوری اسلامی می‌شود. و برادرهای ما نباید گوش کنند به این تبلیغات و باید همان طوری که تا حالا با قدرتمندی پیش رفته‌اند، از این به بعد هم با همان قدرت، قدرت ایمان، قدرت اسلام، و وحدت کلمه، همه با هم ان شاء الله با وحدت کلمه، و با قدرت اسلام این راه را طی می‌کنیم. از این حرفهایی که اینها می‌زنند و از این دست و پایی که الآن اینها می‌زنند هیچ وحشتی نیست. هیچ کاری اینها نمی‌توانند انجام بدهند. البته یک شلوغکاریهایی می‌کنند، یک زحمتهایی تولید می‌کنند، لکن آنها می‌خواهند که باز رژیم سابق را یا شبیه او را برگردانند. و این آرزویی است که به گور خواهند برد.
و من از خدای متعال سلامت همه شما را خواستارم. و رحمت برای شهدا، و صحت و عافیت و اجر برای شما از خدای تبارک و تعالی می‌خواهم. و من خدمتگزار همه‌تان هستم و دعاگو.