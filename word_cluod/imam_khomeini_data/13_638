بسم الله الرحمن الرحیم‌
شکست ناپذیری لشکر اسلام‌
من از این جوانهای پیشمرگ که براستی اثبات کردند که فداکار اسلام هستند و لشکر پیغمبر اسلام هستند، تشکر می‌کنم. من به شما علاقه دارم؛ علاقه یک مسْلم با مسْلم و یک پدر با فرزند، و شما را دعا می‌کنم. از وقتی که شما قیام کرده‌اید در مقابل اشرار و در مقابل اشخاصی که می‌خواستند نهضت اسلامی را سرکوب کنند، من از شما با تمام قوا هم پشتیبانی و هم دعا کردم. خداوند شما را ان شاء الله برای اسلام حفظ کند، و شما جوانها را در پیشگاه خدای مقدس، خدای بزرگ آبرومند کند. شما می‌دانید که ما غرضی در این مسائل نداشتیم جز اینکه حکومت جبار برود تا به جای او حکومت اسلام برگردد. اینهایی که در طول این مدت، چه در کردستان و چه در جاهای دیگر، با این نهضت مقابله کردند، اشخاصی بودند که از اسلام اطلاعات نداشتند، و نمی‌خواستند حکومت اسلام برقرار باشد. شما از طرز و شیوه حرکات اینها بهتر می‌دانید که عمال غیر بودند. از کیفیت سلاحهایی که داشتند شما دیدید که این سلاحها از کجا می‌آمد. شما محکم و مستحکم باشید که برای اسلام دارید کار می‌کنید. شما مثل سربازهای صدر اسلام هستید. شما باکی از اینکه شکست بخورید نداشته باشید؛ برای اینکه، برای لشکر اسلام هیچ وقت شکست نیست. شهادت شکست نیست، پیروزی هم شکست نیست. شما یا پیروز می‌شوید یا شهید، در هر دو جهت پیروزی با شماست. و من امیدوارم که این ریشه‌های فساد که یک مقداری از آنها از رژیم سابق هستند، و یک مقداری هم از این‌ افرادی هستند که الهام از خارج می‌گیرند، نتوانند کاری انجام بدهند.
شما دیدید در این دو- سه روزی که گذشت بنا بود یک کودتایی  مثلًا همه طرفه بکنند. خدای تبارک و تعالی با ما همکاری کرد و کشف شد، و بسیاری از این خیانتکاران گرفتار شدند، و بسیاری از آنها را در تعقیبشان هستند. و باندهایی هم که داشتند ان شاء الله کشف می‌شود. و خدای تبارک و تعالی با شماست، و چهره‌های نورانی اسلام در هر جا که هستید برای اسلام خدمت می‌کنید. ان شاء الله این حکومت اسلام مستقر بشود تا دنیا بداند که حکومت اسلامی یعنی چه. خداوند ان شاء الله به شما توفیق عنایت کند و در همه جهات موفق باشید. و ما امیدواریم که کردستان را قبل از اینکه به جاهای دیگر عنایت شود، به آنجا عنایت شود، و دولت اسلام هم بنا بر همین دارد که کردستان را ان شاء الله آباد کند، و مثل سابق نباشد که حرف بود و خرابی. امیدوارم که این دفعه دیگر حرف نباشد، و همه جهات مملکت اصلاح بشود. ان شاء الله خدا به شما جوانها سلامتی عنایت کند و خدا شما را برای اسلام ذخیره قرار بدهد و موفق و موید کند.
و السلام علیکم و رحمه الله و برکاته.