بسم الله الرحمن الرحیم‌
خیانت دودمان پهلوی به عشایر
یکی از خیانتهای رضا شاه به ملت ما این بود که مامور شده بود عشایر ما را سرکوب کند. من در یک کتابی راجع به این مطلب نوشتم لکن نگذاشتند آن جمله باشد. این عشایر ما در اطراف ایران پشتوانه‌های استقلال ایران بودند؛ و خارجیها از باب اینکه این قدرت را نمی‌توانستند تحمل کنند، مامور کردند رضا خان را- پدر این محمد رضا را- برای سرکوب کردن این عشایر. و او خدمت خودش را با خیانتهای به ملت ما به انجام رساند، و بعد از او هم پسرش همان نقشه را رفتار کرد. شما عشایر پشتوانه این مملکت بودید و ان شاء الله هستید. پدران شما به این مملکت خدمتها کردند و استقلال این مملکت را حفظ کردند، و شما هم باید به همان رویه عمل کنید و استقلال مملکت خودتان را حفظ کنید.
قطع دست خیانتکاران‌
تا کنون که رژیم فاسد برقرار بود، تا آن وقتی که این رژیم خائن برقرار بود، مملکت ما نه استقلال داشت نه آزادی. و همه شما طعم این مطلب را چشیده بودید که همه در اختناق بودیم و همه غیر آزاد. بحمد الله با قیام ملت و تمام اقشار- چه عشایر و چه شهریها- با این قیامْ شماها و ماها توانستیم که این جرثومه فساد را بیرون کنیم. به طوری که الآن در هیچ جا به او منزل نمی‌دهند و الآن به طور سرگردانی نمی‌داند چه بکند! نتیجه خیانتها و جنایتها را دارد می‌چشد. لکن شما عشایر محترم و سایر عشایر محترم ایران و تمام اقشار ملت باید هوشیارانه توجه داشته باشید که دستهای خائن باز در زیر پرده مشغول فعالیت هستند؛ آنها نمی‌خواهند یک ایران مستقل باشد، آنها می‌خواهند ایرانْ تمام مخازنش را به آنها به طور رایگان بدهد؛ چنانچه داد. نفت ما را دادند و در ازای آن پایگاه درست کردند برای امریکا. این اسلحه‌هایی که به ایران فرستادند اسلحه‌هایی بود که به درد ایران نمی‌خورد؛ اسلحه‌هایی بود که برای خود آنها بود. هم نفت ما را بردند و هم پایگاه به ازای آن درست کردند. باید از این به بعد، به این طور خیانتها خاتمه داد. باید شما جوانهای برومند هوشیارانه توجه داشته باشید که دستهای خائنی که الآن مشغول فعالیت هستند قطع کنید.
انتخاب نمایندگان صالح‌
ان شاء الله الآن که دیدید که رفراندم به چه آبرومندی تمام شد، که در تمام دنیا همچو رفراندمی نبود؛ رفراندمهای دنیا به این قدرت نبود. مردم ایران با اشتیاق رای دادند به جمهوری اسلام؛ چون علاقه داشتند به جمهوری اسلام و به اسلام. و از حیث کمیت بیست میلیون جمعیت، و بیشتر رای دادند به جمهوری اسلام، و اسلام را تصویب کردند.
خداوند شماها را زنده نگه دارد. و از این به بعد باز ما احتیاج به ملت داریم و احتیاج به شماها داریم. برای مجلس موسسان، باید اشخاصی که در مجلس موسسان می‌روند اشخاص امین باشند، اشخاص فاضل باشند، اشخاص مطلع باشند؛ گرایش نداشته باشند به چپ و راست؛ ملی باشند، مستقل باشند؛ فکرشان مستقل باشد. و ما احتیاج داریم که این وحدت را حفظ کنید تا اینکه ان شاء الله وقتی که مجلس موسسان بنا شد بپا بشود، وکیلی که صالح باشد بفرستید. و شاید در آن وقت من به شما معرفی بکنم اشخاصی را که صالح هستند.
و پس از آن باز ما احتیاج داریم، و آن مجلس شورای ملی است. «مجلس شورای ملی» هایی که- یعنی به اصطلاح ملی، مجلس شوراهای سلطنتی باید گفت!- تا کنون می‌دانید که به اختیار شما نبوده. هیچ وقت نیامدند به شما بگویند که مختارید که هر کس‌ را می‌خواهید رای بدهید. آن بساط گذشت. ان شاء الله دیگر عود هم نخواهد کرد و شما مستقل [و] آزاد، وکلای مجلس را به مجلس می‌فرستید؛ لکن باید ملاحظه کنید که باز شیاطین نیایند و شما را اغفال کنند. باید وکلای آزادمنش، وکلای ملی، وکلای متدین، وکلای فاضل به مجلس شورا بفرستید.
من از خدای تبارک و تعالی سلامت و سعادت شما را، ایلات ایران را، ایل «چهارلنگ» را- که من اطلاع از حالشان دارم- من سلامت همه را خواهان هستم. شماها پشتوانه مملکت ما هستید و باید ان شاء الله با قدرت و قوه جلوگیری از فساد بکنید و حفظ استقلال مملکت خودتان را بکنید. سلام بر همه شما دوستان من!