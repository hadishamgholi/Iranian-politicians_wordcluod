اعوذ بالله من الشیطان الرجیم‌
بسم الله الرحمن الرحیم‌
اجتناب از اختلاف‌
آقایان از راه دور آمده‌اید، خوش آمدید! آمده‌اید برای دلجویی از ما و از اهالی قم؛ آمده‌اید برای هم پیوستگی به ملت ایران. من امیدوارم که با این هم پیوستگی که بین شما و سایر ملت ایران است، به واسطه این هم پیوستگی، به تمام مقاصد خودمان که آزادی ملت است، استقلال مملکت است و برقراری حکومت عدل اسلامی- جمهوری اسلامی- است، من امیدوارم که نایل شویم. من امیدوارم که شما اهالی محترم لرستان در آن محالّی که هستید، در آنجا اگر چنانچه اختلافاتی هست خودتان رفع کنید. برادران من! امروز روزِ اختلاف نیست؛ امروز روزِ این است که همه با هم پیوسته بشوید، همه با هم برادروار از کشور خودتان دفاع کنید.
شیاطین در کمینند
شیاطین در کمین نشسته‌اند می‌خواهند مسائل را باز به حال اول برگردانند؛ می‌خواهند ما را باز اسیر کنند، می‌خواهند آن دیکتاتوریها و قلدریها را برگردانند، می‌خواهند مخازن ما را ببرند. منتها تا کنون به فرم شاهنشاهی [بود] و ممکن است بعدها به یک فرم دیگر. باید همه شما بیدار باشید، هوشیار باشید. از کشور خودتان، از اسلام عزیز دفاع کنید. اگر بعض اشخاص منحرف آمدند بین شما و مطالبی گفتند که اسباب تفرقه می‌شود، آنها را به خودتان راه ندهید. اگر بعض از اشخاص منحرف در بین شما پیدا شدند و تبلیغات سوء کردند، بدانید که اینها منحرف هستند، اینها با اسلام مخالف هستند، اینها ایادی اشخاصی هستند که تا کنون ما را به اسارت کشیدند، ممالک [مملکت‌] ما را عقب راندند.
اهمیت قشرهای کارگر و دهقان در اسلام‌
شما همه باید با هم همدست [و] هم پیمان باشید؛ همه دوست هم باشید، دوست ملت باشید. برای اسلام خدمت کنید. شما می‌دانید که این وحدت کلمه‌ای که بین همه شماها پیدا شد و این اتکالی که به اسلام داشتید شما را پیروز کرد؛ پس دست از این وحدت کلمه برندارید و دست از اسلام برندارید. به واسطه اسلام است که ما می‌توانیم عدالت را در همه جامعه خودمان پخش کنیم. کارگرها بدانند که اسلام برای آنها بسیار اهمیت قائل است. کارمندها بدانند که اسلام برای همه قشرها- خصوصاً قشر کارگر و دهقان- بسیار اهمیت قائل است؛ ولی باید با تدریج این امور انجام بگیرد. دولت به فکر این معنا هست، ما به فکر این معنا هستیم لکن به قدری آشفته است و به قدری اینها خرابکاری کردند که جز با یک زمان، نسبتاً یک زمانی که باید یک مقدار تحمل کرد نمی‌شود این کارها را انجام داد. این طور نیست که الآن کسی به فکر شماها نباشد؛ ما به فکر شما هستیم، دولت به فکر شما هست لکن یک قدری باید شکیبایی کنید. شما بودید که پنجاه و چند سال زیر چکمه این اشخاص نالایق، این اشخاص چپاولگر صبر کردید؛ حالا یک قدری صبر کنید تا ... هم منزل برای مستمندان تهیه می‌شود، و هم کارِ خوب تهیه می‌شود، و هم تعدیل می‌شود این کارهایی که باید بشود. شما یک قدری تامل و صبر کنید، اتکال به خدا بکنید. و امیدوارم که همه شما سعادتمند باشید، هم در دنیا و هم در آخرت.
رای به «جمهوری اسلامی»
... در این رفراندمی که می‌شود، من خودم رای می‌دهم به «جمهوری اسلامی» و از شما هم تقاضا دارم که برای اسلام رای بدهید و به جمهوری اسلامی رای بدهید. آنهایی‌ که بر خلاف جمهوری اسلامی رای می‌دهند، آنها آزادند لکن بدانند که این یک امری است که مخالفت با ملت است، مخالفت با اسلام است؛ و من نصیحت می‌کنم آنها را که این کار را نکنند و همه با هم به جمهوری اسلامی رای بدهند.
خداوند همه شما را موفق کند. و من از شما تشکر می‌کنم که اینجا آمدید و از ما دلجویی کردید.
و السلام علیکم و رحمه الله و برکاته‌