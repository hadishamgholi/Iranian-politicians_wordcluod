بسم الله الرحمن الرحیم‌
سازندگی با اتحاد و اتکال به خداوند
ما امشب مواجهیم با چهره‌های فروزنده جوانان برومند ایران که در ذوب آهن زحمت می‌کشند. من از اینکه شما جوانان محترم، بانوان محترمه به دیدن من و تفقد از من تشریف آوردید تشکر می‌کنم، و از خداوند تعالی سعادت همه شما را خواهانم. ما امیدواریم که با همت والای شما جوانان، بانوان و جوانان دیگر، این راه را به آخر برسانیم. شما دیدید که با وحدت کلمه و با اتکال به خدای تبارک و تعالی تا اینجا آمده‌اید و این نهضت را به این مرتبه رساندید؛ و این مرحله را باید به آخر برسانید. ان شاء الله خداوند به شماها توفیق بدهد که وحدت کلمه خودتان را و اتکال به خدای بزرگ را حفظ کنید. با اتکال به خدای بزرگ است که می‌توانیم این راه پر مصیبت را و این راه آشفته را طی کنیم؛ با اتکال به خداوند عظیم است که می‌توانیم آشفتگیهای این مملکت را و خرابیهای این مملکت را بازسازی کنیم.
شما در این رفراندم شرکت کردید، و رفراندم را به ثمر رساندید و جمهوری اسلامی مستقر شد، و آن دولت خائن برای همیشه و سلطنت جائر برای همیشه دفن شد؛ لکن باز نیمه راه هستیم. باید باز با همت شماها و با وحدت کلمه و با اتکال به خدای بزرگ راه را به آخر برسانیم. ما پس از این مرحله، مرحله انتخابات برای مجلس موسسان داریم؛ آنجا هم باید همت کنید و اشخاص متعهد، اشخاصی که برای ایران کار بکنند نه برای اجانب، اشخاصی که ایمان به خدا داشته باشند، نه چپگرا باشند و نه راستگرا بلکه صراط مستقیم را داشته باشند، آنها را باید به مجلس موسسان بفرستیم. و بعد از آن مجلس شوراست، که‌ باید باز به همت همه اقشار ایران و به همت والای مرد و زن ایران، اشخاصی که متعهد هستند، اشخاصی که سالم هستند، اشخاصی که بصیرت دارند و هیچ انحراف ندارند و بر صراط مستقیم انسانیتند، به مجالس و مجلس شورا بفرستیم؛ تا اینکه ان شاء الله اسلام به آن معنایی که هست، اسلام به آن حقیقتی که هست، در ایران پیاده بشود. اسلامِ مثل صدر اسلام، نه اسلامی که در زمان این پدر و پسر کوبیده شده بود و هیچ یک از مظاهرش را ما نمی‌توانستیم ارائه بدهیم. باید اسلام را ما ارائه بدهیم به آن طوری که هست، قرآن را ارائه بدهیم به آن طوری که هست. اگر قرآن و اسلام- آن طور که هست- عرضه بشود به دنیا، همه مشتری او هستند. انحرافات برای این است که اسلام را نشناخته‌اند؛ اگر اسلام را بشناسند و احکام اسلام را ادراک کنند، همه مشتری او هستند.
تبلیغات مسموم عمال امریکا
من به شما جوانان محترم باز هم تذکر می‌دهم که این وحدت کلمه خودتان را از دست ندهید. اشخاصی که در کارخانه‌ها می‌آیند و سمپاشی می‌کنند، اینها عمال اجانب هستند و بیشتر احتمال می‌رود که عمال امریکا باشند. به اینها اعتنا نکنید، به اینها محل نگذارید؛ اینها فساد می‌خواهند بکنند، اینها می‌خواهند ایران را به حال اول برگردانند، اینها منافعشان به این است که دزدی در راه باشد، منافعشان به این است که چپاولگری باشد. اگر عدل اسلامی باشد دست چپاولگرها کوتاه است؛ و اینها نمی‌خواهند دست چپاولگرها کوتاه باشد. اینها که در کارخانه‌ها می‌آیند و تبلیغات می‌کنند، اینها «به صورت» یک نحو تبلیغاتی که مردم بپسندند می‌کنند لکن در واقع می‌خواهند همان مسائل سابق را پیش بیاورند. باید با دقت ملاحظه کنید، با هوشیاری با آنها مواجه بشوید؛ نگذارید آنها رخنه کنند در بین جوانان ما. خداوند ان شاء الله شماها را حفظ کند از شرّ شیاطین، و مملکت ما را حفظ کند از شرّ اشرار و از اجانب؛ و مملکت ما مستقل و آزاد برای خودمان باشد، خودمان در آن کار بکنیم و خودمان استفاده از آن بکنیم. سلام بر شما دوستان عزیز. و رحمه الله و برکاته.