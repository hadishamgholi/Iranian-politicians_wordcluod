بسم الله الرحمن الرحیم‌من نمی‌دانم از کجا شروع کنم. تسلیت به ملت ایران برای فجایعی که در طول این مدت دیدند، و شهدایی که دادند، یا بر فجایعی که در 15 خرداد به بار آمد، یا فجایعی که 17 دی، 19 دی. ما تمام ایام سالمان، در این دو سال اخیر، ایامی بوده است که مصیبت برای ملت بوده است، لکن توام با سرفرازی شهادت در راه اسلام. خون دادن در راه استقلال؛ ما هم سرفرازیم در عالم، برای اینکه قیام کردیم بر ضد طاغوت. و ملت ما، تمام قشرها، بانوان، آقایان، تمام قشرهای ملت، قیام کرد و بر همه قوای شیاطین غلبه کرد. مبارک باد بر شما این شهادتها و این فداکاریها و این مصیبتها. و باز مبارک باد بر شما این تحولی که در شما پیدا شد در صنعت نفت. آن تحولی که پیدا شد و از آنجا شروع شد شریان اجانب را قطع کرد. مبارک باد بر شما این پیروزی، و این تحولی که در تمام قشرها پیدا شده است، که یک رشته او همین سازندگی است، که در همه جا هست، و آقا الآن بعضش را فرمودند.من باید تشکر کنم از این ملت که همچه حس اعانت درشان پیدا شده است، حس تعاون پیدا شده است، که خودشان بدون انتظار از اینکه قوه‌های دیگری به آنها کمک کند، خودشان قیام کردند، و در همه مسائل با قدرت پیش رفتند. برادران من، ایران امروز مال شماست. دستهای اجانب ازش کوتاه. و توطئه گرها به واسطه همین قیام شما و به‌ واسطه کوتاه شدن دست اجانب در توطئه هستند. همان طور که مردانه قیام کردید و مردانه عقب زدید آن سد شیطانی را، شکستید آن سد شیطانی را، مردانه باقی باشید بر آن، و نهضت خودتان را پیش ببرید. کشور مال شماست. خرابی مال شماست. و آباد کردن به عهده شما. خرابی اندازه ندارد. این قدر نیست که بتواند یک قشری او را آباد کند. خرابی به اندازه‌ای است که باید تمام افراد ملت قیام کند، جدیت کند تا ترمیم کند. لکن قیام برای این امر، هم قیام برای خداست و هم قیام برای اسلام و ملت و کشور خودمان است. و باید به همین طور پیش برویم و دست توطئه گرها را قطع کنیم، همان طور که دست اجانب را از مخازنتان قطع کردید. من از شماها تشکر می‌کنم. از همه ملت تشکر می‌کنم. از شما آقایان که زحمت کشیدید و اینجا تشریف آورید. از پالایشگاه تهران و از شمال تشریف آوردید. خداوند همه شما را حفظ کند و موفق و موید.
و السلام علیکم و رحمه الله و برکاته‌