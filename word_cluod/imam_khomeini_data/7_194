بسم الله الرحمن الرحیم‌
آشفتگیهای انقلاب‌
شما آقایان باید بدانید که بعد از انقلاب آشفتگی است. تا کنون ما در حال انقلاب بودیم و الآن هم در حال انقلاب هستیم. و انقلابات طبعاً این طور هست که مثل اینکه یک مملکت در حبس باشد و بعد درِ حبس را باز کنند و سی میلیون جمعیت از حبس بیرون بریزد، یک انقلابی خواهد شد، یک اغتشاشی خواهد شد که ترمیم آن محتاج به خیلی صرف وقت است. الآن شما آقایان در حال انقلاب هستید. الآن آن آزادی برای همه قشرها حاصل شده است. استقلال برای مملکت ما بحمد الله تا حدودی حاصل شده است. این اموری که شما می‌خواهید همه قشرها می‌خواهند؛ این طور نیست که محرومیت منحصر به شما باشد. من اعتقادم این است که از شما محرومتر ما زیاد در ایران داریم. شما باز یک کاری دارید، اشتغالی دارید؛ عدد کثیری- اجتماع کثیری- از مردم هستند که این کار را هم ندارند و اینها با بدبختی در یک زاغه‌ها زندگی می‌کنند. شما زاغه‌های اطراف تهران را یک سَری به آن بزنید؛ توجه کنید ببینید اینها چه جور زندگی می‌کنند. ما به فکر همه هستیم، دولت به فکر همه هست لکن مساله، مسئله آسانی نیست.
رفع مشکلات محرومان و مستضعفان‌
یک مملکت خراب، یک مملکت ویران، یک مملکتی که همه ذخایرش را به چپاول بردند حالا می‌خواهد تازه شروع کند، شروع به نوسازی. این شروع به نوسازی‌ محتاج به وقت است؛ این طور نیست که غفلت از حال مستمندان شده باشد و یا از حال کارگران شده باشد؛ خیر، ما همه به فکر شما هستیم. و ما ان شاء الله بعد از اینکه بتوانیم استقرار بدهیم جمهوری اسلامی را، اسلام در فکر کارمندان و در فکر کارگران و در فکر مستضعفین بیشتر است تا فکر دیگری. شما مطمئن باشید که اگر ما توانستیم قدرت پیدا بکنیم و اسلام را به آن طور که هست پیاده بکنیم، برای همه شما و برای آنهایی که از شما خیلی بدتر هست زندگی‌شان، فکر خواهد شد.
الآن راجع به خانه؛ البته من می‌دانم که شما هم بسیاری‌تان خانه ندارید لکن این مطلب اختصاص به شما ندارد. شما زاغه‌نشینها را ببینید که اینها چه جور زندگی می‌کنند. اگر آنها را ببینید به حال آنها ترحم می‌کنید. البته باید برای همه خانه تهیه بشود، برای همه زندگی تهیه بشود، برای همه وضع کار به طور عادلانه تهیه بشود؛ و این محتاج به یک مهلتی است. نمی‌شود یک مملکتی که خراب شده است و همه چیزش به باد رفته است حالا یکدفعه ما صبح بکنیم و بهشت درست بشود، و این یک امری است نشدنی.
رفع اختلافات ننگین طبقاتی‌
و می‌بینید که در بین اقشار الآن اشخاص مفسده‌جویی هستند که نمی‌گذارند این جمهوری استقرار پیدا بکند، فساد می‌کنند. آنها می‌خواهند که باز مسائل سابق را عود بدهند.  آنها درصدد این هستند که ما را باز دربند بکشند، استقلال ما را از بین ببرند، ذخایر ما را از بین ببرند. شما آقایان و دیگران و همه اقشار ملت موظفند که به تبلیغات سوء اینها گوش نکنند و یک مهلتی بدهند که ان شاء الله جمهوری اسلامی مستقر بشود. الآن استقراری ندارد؛ ما قانونمان ... [هنوز] تصویب نشده،  مجلس شورایمان [هنوز] برپا نشده. ما الآن بین راه هستیم و در بین راه نمی‌توانند که همه مسائل را حل بکنند. و من امیدوارم که ان شاء الله مسائل شما و مسائل همه کارگرها و مسائل همه اقشار مستضعف، ... توفیق پیدا بشود و همه با هم دعا بکنید و همه با هم پشتیبانی بکنید که این مطلب شرعی حاصل بشود، برای همه ان شاء الله رفاه خواهد شد و این اختلافات طبقاتی ننگین به آن صورت نخواهد ماند.
من از خدای تبارک و تعالی سلامت شماها را خواستارم و باید تشکر کنم از جوانها که هم کار کردید در موقع نهضت که لازم بود، و هم پشتیبانی کردید از نهضت. خداوند شماها را حفظ کند و ما، هم دعاگوی شما هستیم و هم خدمتگزار. و امیدواریم که بتوانیم یکوقت به شما خدمت بکنیم.