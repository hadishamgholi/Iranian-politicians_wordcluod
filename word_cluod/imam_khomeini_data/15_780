بسم الله الرحمن الرحیم‌
تبلیغات، اساس انسجام یک ملت‌
مسئله تبلیغات- همان طور که می‌دانید- از مسائل بسیار پر اهمیت است و مع الاسف، باید بگوییم که از اول نهضت تا به حال، تبلیغاتمان در خارج صفر بوده است و فقط در داخل، مسائل را برای یکدیگر گفته‌ایم. می‌دانید که هر روز در خارج، دولت و ملت ایران را وحشی معرفی می‌کنند. البته آنها که بر ضد ما تبلیغات می‌کنند، خود متوجهند که ما آن گونه نیستیم، ولی آنها همه چیز خودشان را از دست داده‌اند؛ باید ما را وحشی قلمداد کنند، ولی متاسفانه برای کسانی تبلیغ می‌کنند که هیچ نمی‌دانند. ما هم که به فکر چاره نیستیم و سفارتخانه‌هایمان هم کاری انجام نداده‌اند و با وضعی که دارند، کاری هم نمی‌توانند انجام دهند.
مسئله‌ای که شما می‌خواهید دنبال کنید- یعنی، مسئله هماهنگی بین تمام نهادها- بسیار مهم است. شما باید احساس کنید که صلاح دین و مکتب ما و صلاح مملکت ما این است که همه با هم یک کار را دنبال کنیم. واضح است که اگر هر گروه یک کار را انجام دهند، گرچه ممکن است در ابتدا اختلافی نباشد، ولی بالاخره در طول مدت، اختلاف می‌شود. از آنجا که تبلیغات اساس کار است و موجب تشتت و یا انسجام یک ملت است، شما هماهنگی و اتحادتان را حفظ کنید. و تنها در حفظ اتحاد و هماهنگی است که پیروز می‌شویم، و الّا شکست خواهیم خورد و دوباره تحت سلطه قدرتی دیگر قرار خواهیم‌گرفت.
دولت و مجلس و از آن مهمتر، خود شما هستید که باید منسجم شوید. سعی کنید اختلاف گروهی، اساس اختلاف در تبلیغ نشود. بنایتان را بر این بگذارید که برای اسلام و حق خدمت کنید که در این صورت است که اختلاف پیدا نمی‌کنید. اختلاف مال شیطان است، در رحمان اختلاف نیست. اگر گروهها برای خدا کار کنند و با هم مشورت کنند و با افرادی که اطلاعاتشان بیشتر از آنهاست همکاری نمایند، شاید بتوانند تبلیغات را راه بیندازند. امروز روزنامه‌ها و رادیوها دائماً ما را مورد حمله قرار می‌دهند. شما هم باید در مقابل آنها به تکلیفتان عمل کنید. عمده آن است که انسان تکلیفش را در مقابل خدا ادا نماید، و الّا اگر بخواهد خودنمایی کند، از اول شکست خورده است.
من به همه شما دعا می‌کنم و توجه می‌دهم که سعی کنید کتابهایی که صد در صد اسلامی است چاپ نمایید. خداوند اجر مبلغین حقیقی را که انبیا هستند، به شما عطا کند.
ان شاء الله موفق باشید.
و السلام علیکم و رحمه الله‌