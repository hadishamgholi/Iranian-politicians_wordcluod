بسم الله الرحمن الرحیم‌
مراقبت از نفوذ منحرفین در انجمنهای اسلامی‌
از شما دانشجوهای عزیز که امید آینده کشور اسلامی هستید، تشکر می‌کنم که تشریف آوردید در این روز سرد و با شما ملاقات می‌کنم. شما می‌دانید که هر چه از خوبیها و بدیها برای یک ملتی تحقق پیدا می‌کند، وابستگی یا استقلال، در قید و بند بودن و اختناق یا آزادی، تابع تربیتهای دانشگاهی است. آنچه که دانشگاه در یک کشوری نقش دارد از امور مهمّه‌ای است و نقش بزرگی دارد که این نقش بزرگ را اگر ایفا کند و به طور صحیح ایفا کند، کشور را به مقصد اعلای خودش می‌رساند. این دو جناح دانشگاه و فیضیه، که بحمد الله، امروز با هم تحکیم وحدت کرده‌اند و با هم یک عضو برای جامعه شده‌اند، اینها می‌توانند که کشور را به استقلال حقیقی و آزادی برسانند و اگر- خدای نخواسته- این دو قشر انحراف پیدا کنند، مطمئن باشید که کشور و احکام اسلام به انحراف کشیده می‌شود. از این جهت، این کاری که شما دانشجوهای عزیز دارید و آن کار توجه به مسائل اسلامی دانشگاه [است،] از امور بسیار با اهمیت و ارزشمند است و از آن طرف بسیار با مسئولیت.
آن چیزی که من به نوع قشرهایی که ملاقات کرده‌ام سفارش کرده‌ام و امروز به شما جوانهای عزیز سفارش می‌کنم و تاکید می‌کنم این است که انجمنهای اسلامی باید توجه کنند که در بین این انجمنها از این منحرفین نفوذ نکنند. شما مطمئن باشید که این منحرفین و منافقین و آنهایی که دستشان از این کشور کوتاه شده است، با هر حیله‌ای که شده است‌ می‌خواهند در همه جای کشور، خصوصاً در دانشگاه، که مرکز علم و مرکز همه جهات کمالی انسانی است، نفوذ کنند. و چه بسا اشخاصی با ظاهر بسیار صالح و در حضور شماها بیشتر از شماها [در] قید و بند اسلام و فریاد «وا اسلاما» می‌زند [و]- خدای ناخواسته- از منحرفین باشد. آنها، همان طوری که شیطان با هر صورتی درمی‌آید و با هر حیله‌ای انسان را منحرف می‌کند، اینها هم شیاطین انسی هستند که به هر صورتی و به هر شکلی در می‌آیند و ممکن است که در بین شما- خدای نخواسته- یک نفوذی بکنند. و اگر- خدای نخواسته- یک همچو نفوذی بشود، بدانید که انحراف در پیش است؛ گرچه به کوتاه مدت نشود، در دراز مدت انحراف خواهد شد. و لهذا، باید سعی خودتان را، کوشش خودتان را در انتخاب افراد برای این انجمنها بکنید و دقت کنید که افراد، افرادی باشند که سابقه آنها و قبل از انقلاب آنها و در انقلاب [آنها] درست معلوم باشد و با شناخت کامل در این انجمنها راه داده بشوند. این انجمنها فعالیتشان بسیار ارزش دارد، لکن یک همچو مسئولیتهایی دارند که مسئولیتشان هم بزرگ است. چنانچه مسئولیت توجه به همه جهات دانشگاه و نظارت به همه جهات دانشگاه راجع به اینکه انحرافی واقع نشود، استاد منحرفی- خدای نخواسته- وارد نشود و متصدیان امور- خدای ناخواسته- منحرف نباشند، این هم از امور مهمی است که باید بسیار رویش دقت بشود.
لکن توجه به این معنا که برای هر امر جزئی نباید شما به عنوان اینکه حزب الله هستید، برای یک امر جزئی افرادی [را] که صالح هستند، و لو سابق یک خطایی یا یک کاری که الزامی بوده است کردند، نباید کنار بگذارید. باید هر چه بکنید جاذبه داشته باشید و اشخاصی که اینها در حال حاضر خوب کار می‌کنند و مفید هستند، در دانشگاهها باشند و تعلیم و تربیت را بکنند، با نظارتی که همه دانشجویان در امور دارند.
در هر صورت کار، کار مهمی است و این کار مهم مسئولیتش هم مهم است. و من امیدوارم که شما برادرهای عزیز و عزیزان ملت موفق بشوید در این کار اسلامی- انسانی و دانشگاههای ما ان شاء الله، باز بشود و به کارهای خودش ادامه بدهد و برای این ملت اموری که لازم دارد، مهیا کند.
مجلس خبرگان، پشتوانه کشور
البته مسائل زیادی در پیش داریم و شما در پیش دارید که باز شیاطین دوره افتاده‌اند و نمی‌خواهند بگذارند این مسائل تحقق پیدا کند. یک، همین مجلس خبرگان است که امروز محل ابتلای همه است. مجلس خبرگان یک مجلسی است که باید شما و ملت [باید] بدانند که این مجلس پشتوانه کشور است برای حفظ امنیت کشور و حفظ استقلال کشور و حفظ آزادی برای کشور و اگر مسامحه در این امر بشود، یک تقصیری است که ممکن است جبران بعدها نشود این تقصیر. باید همان طوری که اعلام می‌کنند و آن روزی که اعلام می‌کنند که آقایان بروند و افرادی را که تعیین کرده‌اند بزرگان به آنها رای بدهند و کسانی هم که خودشان میل دارند که رای بدهند، بروند و شرکت بکنند.
در آراء آزادند؛ هر کس را می‌خواهند انتخاب کنند، و لیکن شرکت داشته باشند. این طور نباشد که- خدای نخواسته- آمال و آرزوی استعمار را در ایران انجام بدهند. شرکت نکردن در این امر مورد آمال آن کسانی است که می‌خواهند این کشورها را و کشور اسلامی ما را به انحراف بکشانند و هر چه ذخایر دارند ببرند. از این جهت، من به همه ملت سفارش می‌کنم، به زن و مرد سفارش می‌کنم که هر کس به حد قانونی رسیده است، در این مجلس، در این انتخاب شرکت کند و افرادی که پیشنهاد می‌شود و انتخاب شده است؛ یعنی، پیشنهاد شده است، هر یک را که خواستند، به او رای بدهند، لکن شرکت کنند. این یکی از مسائل مهمی است که ما داریم و امروز دنبال این هستند که نگذارند این کار بشود؛ کارشکنی‌ها می‌کنند، اشکالات می‌کنند و این اشکالات و کارشکنی‌ها همه برای این است که از این مجلس می‌ترسند، از اینکه این مجلس تحقق پیدا کند و در موقع خودش بتواند کار خودش را انجام بدهد، می‌ترسند. از این جهت، نمی‌خواهند که این انجام بگیرد؛ چنانچه امروز بعد از اینکه دستشان از امور تخریبی تقریباً کوتاه شده است و در جبهه‌ها شکست خورده‌اند و در داخل و خارج رو به شکستند و شکست خورده‌اند، باز دنبال این هستند که مجلس را، دولت را، اینها را تضعیف کنند؛ دنبال این هستند که در بین مردم اشکالتراشی برای دولت بکنند یا برای مجلس‌ و شما بدانید که این اشکالتراش‌ها و این اشخاصی که دوره می‌افتند و چیزهایی را اشاعه می‌دهند، اینها به خیر ملت نیست، به خیر شما نیست، به خیر اسلام نیست. امروز مجلس و دولت از ارگان‌هایی است که ما باید حفظشان کنیم. باید کوشش کنیم در اینکه این دولت محفوظ بماند و این مجلس محفوظ بماند. و این دولت خدمتگزار است و خدمتهای بسیار چشمگیری کرده است و دارد می‌کند، لکن خرابیها از بس زیاد است و از بس که گرفتاریها زیاد است؛ جنگ هست در کار، محاصره هست، محاصره اقتصادی هست، مخالفت همه کشورهای خارج به استثنای بعضی از آنها هست و کمک کردن به دشمنان ما و کمک نکردن به ماست، کارشکنی برای ملت ایران است و در یک همچو وضعیتی، آنها می‌خواهند که در داخل یک ایجاد اختلافی بکنند که از آن اختلاف آنها بهره‌گیری کنند.
موفقیت‌های دولت خدمتگزار
و شما بدانید که اگر این وحدتی که بین مسلمین هست و خصوصاً در بین ایران تحقق پیدا کرده است، از دست برود ما برمی‌گردیم- خدای نخواسته- به همان رژیمهای فاسدی که همه چیز این کشور را به باد دادند و نگذاشتند مغزهای متفکر این جوانهای ما به کار بیفتد. و ما الآن در صورتی که سه سال، چهار سال از جمهوری اسلامی گذشته است، می‌بینیم که در همه جا به کوشش دولت و به کوشش جوانها کارها دارد راه می‌افتد.
کارخانه‌ها با کوشش خود جوانها دارد راه می‌افتد. و در عین حالی که ما در سه سال تقریباً در جنگ هستیم، مع ذلک دولت آن طور اقدام کرده است و آن طور خدمت کرده است که نگذاشته است که قرض بکند کشور ما از خارج، در حالی که صدام در عین حالی که همه کشورهای متمکن و دارای قدرت با او موافقند و همراهی می‌کنند و مجانی به او می‌دهند و چه، مع ذلک، میلیاردها ارز خودش را از بین برده است و میلیاردها قرض کرده است. و دولت ما بحمد الله، با کوششی که دارد و با وحدت نظری که هست بینشان ان شاء الله و با وحدتی که ما بین ملت و دولت است، هم ارز را بالا برده‌اند به طور چشمگیر و هم از هیچ‌ جا تا کنون قرض نکرده‌اند و ما باید تشکر کنیم از یک همچو دولتی.
و اگر اشکالی فرض کنید یک وقتی داریم- که حتماً بدانید از روی سوء نیت آنها کاری نمی‌کنند- چنانچه یک وقت اشتباهی داشته باشند، اشتباه را باید به طور معقول تذکر داد. و وقتی که به طور معقول تذکر دادند، آنها در صدد رفعش برمی‌آیند. من اعلام می‌کنم به همه ملت که امروز مخالفت با دولت، مخالفت با مجلس، مخالفت با جمهوری اسلامی، مخالفت با ارگان‌هایی که در جمهوری اسلامی است، مخالفت با اسلام است و موجب تباهی این کشور و این ملت خواهد شد. باید همه پشتیبان باشند و همه توجه کنند به اینکه در یک همچو مشکلاتی، این طور گرفتاریها را دارند به تدریج، ان شاء الله، رفع می‌کنند. این موجب تشکر ملت باید باشد. به مجرد اینکه در ذایقه یکی یک مطلبی درست نیست، فوراً هجوم نکنند و [اینکه‌] کارشکنی بکنند و- عرض بکنم- تضعیف بکنند دولت را. و همین طور راجع به مجلس، که مجلس در راس همه امور واقع است، باید تایید بکند ملت و هیچ وقت این طور نباشد که تضعیف بکند. و من امیدوارم که ملت توجه کامل داشته باشد و این تحکیم وحدتی که شما در نظر دارید، باز موفق بشوید و ملت موفق بشود که در بین همه افرادی که در کشور هست، بین همه افرادی که مشغول خدمت هستند، تحکیم وحدت بشود و همه آنها مشغول کار باشند و دلگرم مشغول کار باشند. موجب سستی و سردی فراهم نشود، موجب دلگرمی باشد ملت برای مجلس و دولت تا اینکه بتوانند انجام خدمت بکنند. خداوند ان شاء الله، همه شما را و همه ملت را هدایت به راه راست بکند و همه ما را خدمتگزار به اسلام و خدمتگزار به مسلمانها و خدمتگزار به کشور [قرار دهد.]
- و السلام علیکم و رحمه الله‌