اعوذ بالله من الشیطان الرجیم‌
بسم الله الرحمن الرحیم‌
آذربایجان همیشه در راس قیامها
برادران تبریزی من خوش آمدید! عزیزان من به منزل خودتان آمدید! من نسبت به همه شما خدمتگزارم. من به همه شما محبت دارم. شما همه برادران من، فرزندان من هستید. من از مجاهدات شما در این نهضت تشکر می‌کنم. من از گرفتاریهایی که برای ملتمان و خصوصاً آذربایجان پیش آمده است متاسفم. من می‌دانم که در دوره سابق بر ملت ما، بر شما چه گذشت. ملت ما بحمد الله قیام کرد، و آذربایجان همیشه در راس قیامها بود؛  پیشقدم بود در قیامها؛ و در این نهضت هم بحمد الله آذربایجان پیشقدم بود.  خداوند آذربایجان را برای ما حفظ کند. خداوند ملت ما را همه با هم پیوند بدهد.
ما همه برادر هستیم و همه با هم باید باشیم. رمز پیروزی ما همین وحدت کلمه و هم پیوستگی ما به هم بود. رمز پیروزی ما توجه به خدای تبارک و تعالی و پاسداری اسلام بود. این رمز را حفظ کنید، این وحدت را حفظ کنید، این همبستگی را حفظ کنید، این توجه به اسلام را حفظ کنید. خداوند شما را پیروز کند بر همه امور.
ما الآن باز پیروزی مطلق برایمان حاصل نشده است. ما نصف راه را رفتیم‌ الآن مملکت ما باز آشوب است. آشفته است. مفسدین در اطراف مملکت شلوغ کاری می‌کنند. باید به همت شما جوانها، هر کدام در هر جا که هستید، مرزهای این مملکت را حفظ کنید؛ دست خرابکارها را کوتاه کنید. شما بودید که پیروزی را تا اینجا رساندید و شما باید باشید که پیروزی را به آخر برسانید. دولت ما تنها نمی‌تواند این کار را انجام بدهد؛ روحانیون ما تنها نمی‌توانند این کار را انجام بدهند. باید همه با هم باشند؛ دولت با ملت، ملت با دولت. الآن دولتْ دیگر دولتِ اسلامی است؛ دولت سابق نیست که دولت طاغوتی بود؛ دولت اسلامی است. دولت از خودِ شماست، و شما از خودِ دولت هستید. ارتش از خودِ شماست، و شما از خودِ ارتش هستید.
ارتش باید پشتیبان شما باشد، شما باید پشتیبان ارتش باشید. همه باید با هم این نقیصه‌هایی که الآن در ایران هست پر کنیم. همه باید با هم برادر باشیم. همه باید با هم این نهضتی که تا کنون حاصل شده است به آخر برسانیم. اگر خدای نخواسته این نهضت سستی پیدا بکند و ما برویم دنبال کار خودمان و بی‌تفاوت بشویم راجع به مقدرات مملکت خودمان، من خوف آن را دارم که خدای نخواسته باز مسائل سابق برگردد؛ باز خدای نخواسته آن خیانتها و جنایتها به مملکت ما برگردد. ما باید همه با هم باشیم و همه با هم این نهضت را به پیش ببریم؛ اینکه به واسطه وحدت کلمه ما و اتکال به خدای تبارک و تعالی و اتکال به قرآن مجید ما این نهضت را به آخر برسانیم و این ریشه‌های فاسدی که در مملکت ما بقیه‌اش باقی مانده است تا یک حدودی، اینها را بکلی از بیخ و بن درآوریم. مملکت در دست خود شما، برای خود شما، مقدرات مملکت به دست خود شما باشد؛ برای خود شما باشد.
حفظ حدود و ثغور
من از خدای تبارک و تعالی پیروزی شما را خواستارم. و من از شما خواهشمندم که تشریف ببرید به محل خودتان و در آنجا حفظ کنید حدود و ثغور خودتان را، و حفظ کنید همه جهات خودتان را و نگذارید که اشخاص مفسد در بین جامعه پیدا بشوند و تبلیغات سوء بکنند.
ما امیدواریم که امر کردستان هم با صلح و صفا آرام بگیرد و همه ما با هم برادر باشیم. ما با کردستانی‌ها هم برادر هستیم، با آذربایجان هم برادر هستیم، با همه حدود و ثغور اینجا برادر هستیم. و همه با هم می‌خواهیم که یک مملکت اسلامی با احکام اسلامی باشد که به هیچ کس جوْر نشود، به هیچ کس ظلم نشود؛ حکومت نتواند تعدی بکند، ارتش نتواند تعدی بکند. همه با هم باشیم و همه با هم پیش برویم خدای تبارک و تعالی شما جوانها را برای ما حفظ کند، و شما برادرها را برای ما نگهداری کند. سلام بر همه شما!