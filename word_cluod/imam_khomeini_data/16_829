بسم الله الرحمن الرحیم‌
عنایت الهی در وحدت و انسجام نیروها
همان طوری که این برادرها، برادرهای بسیار عزیز مایل‌اند که با من ملاقات کنند، من هم مایلم که چهره‌های عزیز و نورانی آنها را ببینم. خوب، لکن مسائل بعضی‌اش مهم است و به واسطه مهم بودن آن مسائل، یک مسائل دیگری باید یک قدری تعویق بیفتد و بحمد الله امروز و در این 15 خرداد که نزدیکش هستیم، وضع ایران به طور عموم، وضع قوای مسلح به طور خصوص بسیار فرق دارد با خرداد سال قبل و بحمد الله انسجامی که الآن حاصل شده است بین تمام قوای مسلح که کوشش می‌شد که اینها با هم نباشند و نقشه امریکایی بود که این اشخاصی که می‌توانند فعال باشند، مقابل هم قرار داده بشوند، آن مدفون شد و خنثی. و آن طوری که من، اشخاصی که رفت و آمد می‌کنند از روحانیون، دیگران برای [من‌] نقل می‌کنند، اعجاب دارند از این برادری که همه گروهها با هم دارند که گاهی گفته می‌شود که وقتی که انسان وارد می‌شود آنجا و نمی‌شناسد، اصلًا نمی‌تواند تمیز بدهد که کدام ارتشی‌اند، کدام سپاهی‌اند، کدام بسیجی‌اند. این طور با هم مربوط و با هم هستند. و همین معناست که خدای تبارک و تعالی شماها را و همه ما را مورد عنایت قرار داده است و همین نصرت الهی است، نصرت الهی که انسان توجه به احکامش داشته باشد و عمل بکند به احکامش، این نصرت الهی است و یکی از احکامی که مورد توجه‌ است این وحدت و انسجام همه است و خصوصاً، قوایی که در فعالیت نظامی هستند، اینها اگر- خدای نخواسته- یک وقتی یک اختلافی در خودشان بروز کند همان روز است که امریکا به مقاصد خودش نزدیک می‌شود.
حفظ حیثیت اسلام‌
و لهذا، فرضاً که شما ملاحظه کنید که، یا آنها ملاحظه کنند که بعضیها مخالف- مثلًا- میلشان یا موافق چه عمل می‌کنند، امروز نباید انسان امیال خودش را در نظر بگیرد. یک روزی که گرفتاری اسلام و حیثیت اسلام در میان است و می‌بینید که همه قدرتمندها و همه تبلیغات بر ضد همه هست و از اول هم بر ضد همه و خصوص پاسدار عزیز بوده است، باید انسان تمام امیال خودش را فدای میل اسلام، حکم و احکام اسلام بکند. همان طور که شما و همه این رزمندگان ما واقعاً، یک چهره‌هایی هستند که انسان از خودش خجالت می‌کشد که با آنها مواجه بشود؛ کسانی که جان خودشان را که سرمایه همه چیز است دیگر برای انسان، این را فدا دارند می‌کنند برای اسلام و ماها این توفیق را نداریم، نمی‌توانیم، منتها دعا می‌کنیم به شما. وقتی بنا شد که شما یک همچو تحفه‌ای را دارید به اسلام تقدیم می‌کنید، آن وقت اگر- فرض کن- یک چیزی مخالف میلتان شد باید با آن مخالف میل خودتان قدری مبارزه کنید. این مبارزه باطنی است که لازم است انسان داشته باشد همیشه و همیشه مواظب باشد.
شیطان خرده کاری خیلی دارد؛ چیزهایی مخفی، چیزهایی که انسان نمی‌تواند ادراک کند و بعد ادراک می‌کند زیاد دارد و وسوسه‌های زیاد دارد. باید در مقابلش ایستاد از هواهای نفسانی جلوگیری کرد. و این وحدت و انسجامی که الآن بین شما و سایر برادرانتان در ارتش و بسیج و سایر جاها هست، این را حفظ کنید و همین طور عشایر را که یک قوه‌ای هستند و علاقمند هستند بحمد الله.
اتحاد برای دفع دشمن‌
و در رژیم سابق، زمان رضا شاه می‌خواستند این عشایر را از بین ببرند و بسیاری‌شان‌ را از بین بردند. الآن بحمد الله، آنها هم یک قدرتی هستند، با شما دوست و رفیقند. همه با هم دوست باشید، همه با هم رفیق باشید تا اینکه بتوانید این بار را به منزلش برسانید و مطمئن باشید که تا ایران به این وضعی که فعلًا هست و بحمد الله دارد جلو می‌رود. خیلی از اشخاصی که بدبین بودند به اسلام و بدبین هم هستند، هی امید این را داشتند که اسلام همین چند ماهی بیشتر، باز مهلت می‌دادند، یک چند ماه دیگر، یک چند ماه دیگر، یک سال دیگر، و حالا دیدند که سه سال گذشت و رو به انسجام بیشتر و اینجا ثبات بیشتر است. و من امیدوارم که هر چه عمر این طفل  زیادتر بشود و عمرش طولانیتر بشود، بر آن فعالیت و بر آن قوه‌های خودش افزوده بشود و انسجامش هم زیادتر بشود.
و این اشخاصی که به امید این نشسته‌اند که دوباره ایران برگردد- سلطنت طلب می‌خواهد دوباره ایران به سلطنت برگردد دیگران می‌خواهند یک جمهوری دمکراتیک غیر مذهبی، با تعبیر غیر مذهبی، غیر مذهبی درست بکنند- اینها همه‌شان به قبرستان خواهند رفت و نمی‌توانند ان شاء الله. و اما شرطش این است که: انْ تَنْصُرُوا اللهَ یَنْصُرْکُمْ،  خدای تبارک و تعالی تعلیق کرده، آن نصرت خدا دنبال نصرت ماست. ما اگر از خدا نصرت کردیم و برای خدا، برای دین خدا عمل کردیم، که یکیش همین است که گله‌ها اگر داریم، الآن باشد، الآن بایگانی کنند گله‌ها را، بعدها که درست شد اگر باز گله‌ای باقی ماند می‌شود انسان یک کاری بکند. اما امروز وقت اینکه من از یک کسی اوقاتم تلخ باشد، یک چیزی بگویم که یک وقت- خدای نخواسته- برای او مضر باشد، یا شما یک چیزی بگویید، یا ارتشیها یک چیزی بگویند، این امروز نباید مطرح باشد. همه باید با هم باشیم و یک دشمن مشترک آمده است و باید اول دشمن مشترک را دفعش کنیم، بعد که دشمن مشترک دفع شد، خوب، گله‌ها بعدها امید است که حل بشود، اگر هم حل نشد، آسان است آن بعدها. و من دعا می‌کنم به شما و امیدوارم که همین حیثیتی که دارید الآن [محفوظ باشد].
بحمد الله شما الآن در بین همه دنیا، الآن ایران، اگر همه رسانه‌ها را ملاحظه کنید، ایران مطرح است همه جا، در همه دنیا مطرح است ایران و همه از این جنبش ایرانی و اسلامی وحشت دارند. با اینکه ملتهای اسلامی و دولتهای اسلامی- ملتها که وحشت ندارند، دولتهای اسلامی- هم نباید وحشت داشته باشند؛ برای اینکه ایران بنا ندارد به اینکه دولتهای اسلامی را کنار بگذارد و چی بشود، و لو میل دارد اسلام محقق بشود، آنها هم خودشان را با اسلام تطبیق کنند. همه ما با آنها موافق هستیم و دشمن مشترک ما که امروز اسرائیل و امریکا و امثال اینهاست که می‌خواهند حیثیت ما را از بین ببرند و ما را تحت ستم دوباره قرار بدهند، این دشمن مشترک را دفع بکنیم. بعد که دفع کردیم دشمن مشترک را، آن وقت دیگر هر کسی در محل خودش برای خودش حکومت هست و برای چی. ان شاء الله که موفق باشید و موید و من دعا می‌کنم به شما و دعا کنید که من غافل نشوم از این دعاگویی. ان شاء الله، خداوند همه‌تان را حفظ کند و در پناه امام زمان- سلام الله علیه- از عنایات حق تعالی برخوردار باشید.
و السلام علیکم و رحمه الله و برکاته.