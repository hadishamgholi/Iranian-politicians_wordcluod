بسم الله الرحمن الرحیم‌
بانوی بزرگ اسلام، الگوی همه انسانها
من نیز رحلت بانوی عالم را به همه ملت ایران و شما آقایان، جوانان غیور، تسلیت عرض می‌کنم. ما باید سرمشق از این خاندان بگیریم: بانوان ما از بانوانشان و مردان ما از مردانشان، بلکه همه از همه آنها. آنها زندگی خودشان را وقف کردند از برای طرفداری مظلومین و احیای سنت الهی. ما باید تبعیت کنیم و زندگی خود را برای آنها قرار بدهیم. کسی که تاریخ اسلام را می‌داند، می‌داند که این خاندان هر یکی‌شان مثل یک انسان کامل، بلکه بالاتر، یک انسان الهی- روحانی، برای ملتها و مستضعفین قیام کردند در مقابل کسانی که می‌خواستند مستضعفین را از بین ببرند.
قرآن کتاب انسان‌سازی‌
اسلام برای مستضعفین آمده است، اسلام برای ساختن انسان آمده است. کتاب آسمانی اسلام که آن قرآن مجید است، کتاب تربیت انسان است؛ انسان را به همه ابعادی که دارد، به بُعد روحانی و به بُعد جسمانی، بُعدهای سیاسی، اجتماعی، فرهنگی- همه بُعدها- بُعد نظامی؛  این اسلام آمده است که به ما راه تربیت را نشان بدهد. ما هم باید به تبع اسلام تربیت کنیم جوانان خودمان را، تربیت کنیم بانوان خودمان را. بانوان ما تربیت کنند اطفال خودشان را در دامن خودشان؛ وقتی که بزرگ شدند، تربیت کنند آنها را تا برسند به آن وقتی که برومند شوند و برای اسلام و برای انسانیت خدمتگزار باشند.
ارتش، ضامن استقلال کشور
ارتش اسلام در صدر اسلام، با آنکه ارتشی ضعیف بود به حسب سازوبرگ، شاید هر چند نفر یک شمشیر داشتند، هر چند نفر یک اسب داشتند لکن چون قوّت ایمان داشتند، در ظرف کمتر از نیم قرن بر تمام قدرتهایی که در آن وقت بود غلبه کردند؛ تمام قدرتها را خاضع کردند. اگر چنانچه ارتش مُعْظَم ما، که از خود ماست و ما از او هستیم، قدرت ایمان خودش را تقویت کند، ان شاء الله تعالی بر همه مشکلات و بر همه چیزهایی که برای ما در پیش است، ان شاء الله همه مشکلات ما را حل خواهد کرد. ارتش ما پشتوانه ملت ماست؛ ارتش ما ضامن استقلال کشور ماست. ارتش ما از ماست و ما از ارتش. ملت و ارتش از هم جدایی ندارند؛ در زمان طاغوت بود که بین اقشار ملت جدایی انداختند: ارتش را از مردم جدا کردند و مردم را از ارتش، فرهنگیان را از روحانیین جدا کردند و روحانیین را از آنها، بازاریها را از احزاب سیاسی جدا کردند و آنها را از آنها؛ برای اینکه استفاده کنند و از اختلاف ما نتیجه ببرند.
امروز روز هوشیاری است، روز بیداری است. شما با وحدت کلمه بر ابرقدرتها و بر قدرت شیطانی شاه سابق، بر این قدرتها غلبه کردید و پیروز شدید. این وحدت کلمه را حفظ کنید. قدرت خودتان را به واسطه ایمان حفظ کنید. شما برادرهای ما هستید و شما باید ایران را از هر گزندی حفظ کنید؛ و ما باید و ایران باید پشتیبان شما باشند، ملت ایران باید پشتیبان شما باشد. و همه ما با هم به پیش ان شاء الله!
و السلام علیکم و رحمه الله و برکاته‌