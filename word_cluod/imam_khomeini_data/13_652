 [بسم الله الرحمن الرحیم‌]
پایداری قیام برای خدا و اسلام‌
از خداوند تعالی عظمت اسلام و سلامت مسلمین و خصوص برادران آذربایجانی و شما عزیزان شهرستان اردبیل و اطراف اردبیل را خواستارم. بعضی از کسانی که می‌خواهند این نهضت اسلامی و این انقلاب الهی به ثمر نرسد، گاهی می‌گویند که شور مردم کم شده است، مردم در اول انقلاب شور زیاد داشتند ولی حالا آن طور نیست و این سمپاشی است در بین ملت. مگر اول انقلاب برای خدا بود و حالا برای خدا نیست که در اول انقلاب، شور زیاد باشد و حالا چون برای خدای نیست، کم باشد؟ از اول انقلاب تا حالا هر چه بوده است برای خدای تبارک و تعالی بوده است. یک مملکتی که می‌رفت به طرف جاهلیت، می‌رفت که احکام قرآن و اسلام فراموش بشود و می‌رفت به اینکه مصالح این مملکت پایمال بشود، خزاین مملکت به جیب اجانب برود، ملت ما قیام کرد برای خدا و برای احیای احکام الهی و با شور و شعف به میدان رفت و با دادن فداییان بسیار و شهدای بیشمار غلبه کرد بر کفر و نفاق و دست ابرقدرتها را از این کشور کوتاه کرد. و این برای اسلام بود و برای خدا. یک کشوری که برای خدا قیام کرده است، برای خدا هم پایدار می‌ماند و برای خدا هم ادامه می‌دهد. و لهذا، این اشخاصی که پیش خودشان می‌نشینند حساب می‌کنند، یا بیحساب می‌خواهند این کشور را به خیال خودشان نگذارند به پیش برود و این انقلاب را نگذارند که گرم بماند و پر شور، اینها یک‌ مطالبی را عنوان می‌کنند و منتشر می‌کنند. آن چه شده است که شما جوانان عزیز را از راه دور به این منزل حقیر کشانده است؟
حاکمیت ملت بر سرنوشت خویش‌
این چه احساسی است که بانوان محترم و جوانهای عزیز را از آن طرف کشور آورده است و در یک همچو جایی تا مواجه بشوم با آنها و آنها هم مواجه با ما بشوند و درد دلهایی که آنها دارند و ما داریم در میان بگذاریم؟ غیر از شور اسلامی است؟ غیر اسلام اصلًا مطرح است پیش شما؟ شما برای یک تخت و تاجی اینجا آمده‌اید؟ برای یک استفاده مادی اینجا آمدید؟ می‌دانید که این حرفها در اینجا نیست. شما برای خدا و برای رضای خدا و پیشرفت اسلام می‌خواهید به بدخواهان ارائه بدهید که همان شوری که در اول انقلاب بود و ما را به میدانها کشاند، و دشمنان اسلام را از ایران بیرون راند، حالا هم هست؛ برای اینکه اسلام همان اسلام است، انقلاب اسلامی هم همان انقلاب اسلامی است. و بحمد الله تا کنون هم با بهترین وجه این مطالب اسلامی یعنی، اساس حکومت اسلامی با بهترین وجه تحقق پیدا کرده است و ملت خودش است که سرنوشت خودش را به دست دارد. این طور نیست که ملت ما از همه چیز بیخبر باشد و سرنوشتش را در کاخ سفید برایش طرح بکنند یا در کرملین. خود ملت است که با رای خودش رئیس جمهور تعیین می‌کند. جمهوری اسلامی را رای به آن می‌دهد و با رای خودش که متمرکز است در مجلس، دولت را تعیین خواهد کرد و همه امور دست خود ملت است. امروز مثل زمان رژیم طاغوتی نیست که ملت هیچکاره باشد و همه امور دست یک نفر یا یک عده باشد. ملت همه کاره است و همه هم با رای خود ملت است و همه چیزها هم به نفع ملت است ان شاء الله.
دلسرد نشدن مردم از انقلاب‌
اینها که تفاله آن رژیم سابق یا طرفداران امریکا یا شوروی هستند و یک ریشه‌های گندیده‌ای از آنها باقی مانده است، کوشش می‌کنند که مسائل را یکجوری طرح بکنند که‌ ملت ما را از این انقلاب دلسرد کنند. مگر این انقلاب برای این بوده است که یک خانه‌ای به مردم بدهد؟ یک کسب و کاری برای مردم ایجاد کند؟ این انقلاب برای خدا بوده است و برای اسلام.
ملت ما دید که اسلام دارد به دست طوایف مختلفی که طمع دارند بر این کشور و طمع دارند بر ذخایر این کشور، دارد اسلام از بین می‌رود؛ آنها با اهدای خون جوانان خودشان و با زیانهای زیادی که دیدند، قیام کردند برای اسلام. اگر قیام کرده بودند برای اینکه به نوایی برسند و حالا مثلًا نرسیده‌اند البته دلسرد می‌شوند. اما کسی که برای خدا قیام کرده است، خدا همیشه هست و احکام اسلام همیشه هست و شما جوانها و شما عزیزانی که در اطراف مملکت هستید، همیشه برای اسلام هستید. و آذربایجان همیشه سنگر این کشور بوده است و حالا هم این سنگر هست، این سنگر تا آخر هم هست.
من از خدای تبارک و تعالی خواستارم که شما عزیزان را که از راه دور آمدید حفظ کند و شما را برای ما نگه دارد. و شما هم توجه داشته باشید به اینکه کشور از خود شماست و هر چه زحمت بکشید در این کشور، برای برادران خودتان و برای خودتان زحمت کشیدید. این طور نیست که شما زحمت بکشید و دیگران چیزهایی را که شما زحمت کشیده‌اید به جیب خودشان بکشند. امروز بحمد الله اسلام در اینجا قوه پیدا کرده است و ان شاء الله احکام اسلام هم پیاده خواهد شد و دولت اسلامی هم قدرت خودش را با پشتیبانی شما دارد و از هیچ یک از این قدرتهایی که در عالم هستند و ارعاب می‌کنند ملت ما را، ما نمی‌ترسیم؛ برای اینکه ما برای خدا قیام کردیم. ملت ما برای خدا قیام کرده است و ملتی که برای خدا قیام کند از هیچ چیز نمی‌ترسد و آسیب نمی‌بیند. و خدا با شماست و نگهدار شما.
و السلام علیکم و رحمه الله و برکاته‌