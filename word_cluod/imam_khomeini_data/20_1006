بسم الله الرحمن الرحیم‌تجربه‌ای که ما از دنیا در این سالهای طولانی داریم این است که مسلمانها- و لو اینکه یک عده کمی باشند- وقتی در مقابل خصم خودشان مقاومت کنند، اگر چه خصم آنان ابرقدرت‌ها هم باشند پیروزند.
شما لبنان را ملاحظه کردید که همه ابرقدرتها در آنجا جمع شده بودند، اما وقتی یک عده کم در مقابلشان ایستاد، آنها شکست خوردند.
شما مطلع هستید که در زمان ستمشاهی در ایران چه خبر بود. در زمان قاجار، انگلیسیها بودند و چه‌ها که نکردند. بعد از اینکه آنها از این کشور رفتند و رضا خان رفت، زمان محمد رضا شاه، ایران مرکز امریکا و محل تاخت و تاز آنها شده بود و مصیبت بیشتر بود؛ چرا که هم قوای آنها زیاد بود و هم مردم اسلحه نداشتند و هم جوانان به فساد کشیده شده بودند، به صورتی که نمی‌شود آن را تصور نمود. اما وقتی مردم ایران احساس کردند که باید خودشان در مقابل شاه و امریکا مقاومت کنند، مقاومت کردند و سلطنت 2500 ساله را در هم کوبیدند و از بین بردند. این معجزه‌ای بود که در ایران به وقوع پیوست. و این درس را نباید فراموش کنیم که باید در مقابل ابرقدرتها مقاومت کرد.
امروز همه قدرتها و ابرقدرتها دست به دست یکدیگر داده‌اند که نگذارند فلسطینیهای مسلمان به هدفشان برسند. حتی بسیاری از کسانی که به ادعا، نسبت به‌ فلسطینی‌ها اظهار علاقه می‌کنند، علاقه‌شان به این نیست که مسلمانان فلسطینی بر اسرائیل غلبه کنند و متاسفانه با سکوت و سازش و تماشا دست به هم داده‌اند که نگذارند مسلمانان فلسطین پیروز بشوند؛ چرا که پیروزی آنان پیروزی اسلام است. و آنها می‌ترسند همان طوری که اسلام در ایران پیروز شد و همه بساط آنها را بر هم زد و منافعشان را از بین برد، همین طور اگر در لبنان و فلسطین اسلام به پیروزی برسد، همه بساطشان را در هم پیچد. لذا، همه شیاطین مجتمع‌اند که نگذارند اسلام رشد کند و ما باید این معنا را در نظر داشته باشیم که باتمام قوا و تا آخرین نفرمان مهیا شویم و در راه خدا جهاد کنیم. دفاع از نوامیس مسلمین و دفاع از بلاد مسلمین و دفاع از همه حیثیات مسلمین امری است لازم و ما باید خودمان را برای مقاصد الهی و دفاع از مسلمین مهیا کنیم و خصوصاً در این شرایطی که فرزندان واقعی فلسطین اسلامی و لبنان- یعنی، حزب الله- و مسلمانان انقلابی سرزمین غصب شده و لبنان با نثار خون و جان خود فریاد «یا للمسلمین» سر می‌دهند، با تمام قدرت معنوی و مادی، در مقابل اسرائیل و متجاوزین بایستیم و در مقابل آن همه سفاکیها و ددمنشی‌ها مقاومت و پایمردی کنیم و به یاری آنان بشتابیم و سازش‌کاران را شناسایی و به مردم معرفی کنیم.
من امیدوارم شما موفق باشید، و مطمئن باشید که موفق می‌شوید. جمهوری اسلامی ایران هم در کنار شما و در کنار همه مسلمانان، بلکه در کنار همه مستضعفان جهان خواهد بود.
و السلام علیکم و رحمه الله‌