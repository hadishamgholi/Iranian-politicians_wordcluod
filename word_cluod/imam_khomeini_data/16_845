بسم الله الرحمن الرحیم‌
تشویق مبتکرین و ایجاد زمینه برای خودکفایی‌
من متقابلًا شهادت حضرت امام محمد تقی- علیه السلام- را به شما تسلیت عرض می‌کنم.
در خلال صحبتهای شما،  مطلبی بود مبنی بر اینکه کارهایی که سابقاً خارجیها انجام می‌دادند، الآن توسط خود آقایانی که در مخابرات هستند، انجام می‌گیرد. ما واقعاً باید متاسف باشیم از اینکه در طول سلطنت این دو جنایتکار،  چقدر صدمه دیدیم. اگر گذاشته بودند که خود مردم و دانشمندان، متکفل امور باشند و مردم را تشویق کرده بودند، حال کشور ما این طور نبود. ما الآن باید فرصت را غنیمت شمرده و برای اسلام و کشور اسلامی کار بکنیم و زندگی خودمان را هدر ندهیم. امروز مردم از وضع دولت مطلعند و شما مردم را برای پشتیبانی از خود لازم دارید.
دولت بدون پشتیبانی مردم نمی‌تواند کار بکند و هر یک از ادارات و وزارتخانه‌ها باید این مساله را مد نظر داشته باشند که برای خدا، مردم را راضی نگه دارند. و اگر شما تاریخ پنجاه سال سلطنت را ملاحظه کنید، آن وقت تکلیف خودتان را می‌دانید که با ملت بودن چیست و بدون ملت بودن چیست. همه ما باید برای خدمت به توده‌هایی که در طول‌ تاریخ همیشه محروم بوده‌اند، کوشش کنیم. و دولت باید آنها را مقدم بدارد و مغزهایی را که مشغول به کارند تشویق بکند. و دولت باید این فرصت را، که در این کشور افرادی پیدا می‌شوند که خودشان می‌توانند کارها را انجام بدهند، غنیمت بشمارد و به تدریج، ان شاء الله، به آن جایی برسند که ما دیگر به خارج احتیاجی نداشته باشیم. و مسلماً اینها تشویق می‌خواهند و شما باید به این فکر باشید که برای خدا کار کنید تا نتیجه کارتان تا ابد باقی بماند. و بدانید هر کاری که شما انجام دهید و ملت از آن استفاده اسلامی و فرهنگی بکند، برای شما فایده دارد، اگر شما هم نباشید. شما باید کسانی را که برای کارها، خصوصاً برای مخابرات، انتخاب می‌کنید شناسایی کنید تا اینکه متعهد به اسلام باشند، نه با ادعا؛ زیرا الآن همه ادعای این را دارند که ما متعبد به اسلام هستیم. و بدانید که در عین حال که همه دنبال شناسایی اقشار مخالف، منافق و چپگرا هستند، مع ذلک، ممکن است کسانی باشند که با نفوذ خود بخواهند اوضاع را به هم بزنند و برای ملت و دولت غائله به بار بیاورند، و یا اسرار مملکت را بیرون برده و در مخابرات استراق سمع نمایند.
امیدوارم خداوند شما را در خدمت [به‌] این مردم محروم تایید فرماید و این دولت و این مجلس و سایر مردم را برای شما و ما نگه دارد.
و السلام علیکم و رحمه الله و برکاته.