بسم الله الرحمن الرحیم‌
فراگیر بودن ظلم طاغوت‌
شما آقایان باید بدانید که وضع کشورتان در سابق چه بوده و حالا چطور است. و ان شاء الله بعدها چه خواهد شد. من بالخصوص می‌دانم راجع به ایل بختیاری که چه ظلمها بر آنها شد و خوانین آنها چه ظلمها بر آنها کردند؛ خود ایل را چه ظلمها کردند. و شما بدانید که تنها به شما ظلم نشد؛ به همه کشور ظلم شد. همه تحت فشار بودند، همه در اختناق بودند. مراکزی مثل تهران، قم و مراکز علمی تحت فشار بود. تهرانی‌ها شاید بیشتر از شما فشار داشتند، قمی‌ها شاید بیشتر از شما فشار داشتند. مسئله‌ای نبود که مخصوص به شما باشد. منتها شما محل خودتان دیدید که چه قدر ظلم شده است، و ما هم حوزه قم را دیدیم که چه قدر ظلم بر آن شده است. الحمد للَّه آن دستها قطع شد، و آن ظلمها دیگر برنمی‌گردد. و من امیدوارم که این موهبتی را که خدای تبارک و تعالی به ما فرمود و ما را آزاد کرد از قیود و مملکت ما را از دست دیگران و از دست اجانب نجات داد، همین نعمت باقی باشد تا آخر؛ و مملکت مال خودتان باشد. و این نعمت بزرگی [است‌] که خدای تبارک و تعالی به ما داد که قطع دست این رژیم خائن از مملکتمان و چپاولگری‌ها شد، منتها اینها هر چه بود بردند. الآن در بانکها قرضهای زیادی هست که به عهده دولت است، و این قرضهایی است که اینها کرده‌اند و یک چیزهایی را گرو گذاشتند و رفتند، و باید از این به بعد ساخت از سر.
این ایران را همه با هم باید دست به هم بدهیم و یک ایرانی بسازیم؛ و ساختن یک کشوری پهناور مثل ایران محتاج به یک امنیتی است اوّلًا، بودجه‌ای ثانیاً، و فعالیت‌ ثالثاً. امنیت هر محیطی به عهده خود آن محیط باید باشد.
مفسده‌جویان و طرح ایجاد اختلاف بین عشایر
شما بختیاری‌ها، که از اول معروف به دلاوری و جنگجویی بودید، الآن هم باید کوشش کنید و نگذارید آنجا یک عناصر فاسدی بیایند و بین جوانهای ایل حرفهایی بزنند، یک وقت شما بفهمید که در خود ایل اختلاف حاصل شد، یا مثلًا ایل شما را با یک ایل دیگری در بینشان فتنه بکنند، و شماها را مقابل هم قرار بدهند. اینها الآن مفسده‌جوهایی هستند که از خوف اینکه نبادا ایران یک استقراری پیدا بکند، یک حکومت عدل اسلامی پیدا بکند. در صدد هستند که هر جا هستند یک ایجاد اختلافی بکنند. در شهرها به یک طور، در دهات به یک طور، در ایلات به یک طور، در کارخانه‌ها به یک طور. اینها را باید جلوگیری بکنید. خودتان حفظ بکنید مناطق خودتان را؛ و از آشفتگیها حفظ کنید تا یک امنیتی برقرار بشود، و این حکومتی که بناست مستقر بشود، مستقر بشود.
الآن یک حکومت متزلزلی ما داریم. انتقال است الآن و بعد ان شاء الله مجلس شورا درست می‌شود. و وکلای شما، وکلای ملت می‌آیند و آنها طرحها خواهند داد و ان شاء الله مسائل حل می‌شود. این مشکلاتی هم که شما دارید، اینها را همه اقشار تقریباً دارند. شما همین تهران هم که ملاحظه بکنید، الآن محله‌های زیادی در تهران هست که اینها آب خوردن ندارند، اسفالت ندارند، هیچ چیز ندارند. لکن باید یک قدری مهلت داد به این تزلزلی که الآن هست، و این اقشاری که مانده است از رژیم سابق، و این منحرفینی که الآن در ایران هستند، این یک گرفتاری است برای دولت که نمی‌گذارند کار را پیش ببرد. اینها ان شاء الله از بین می‌روند. و به قدرت خود ملت اینها خواهند از بین رفت.
اولویت آبادانی در مناطق محروم‌
و ان شاء الله در سطح تمام مملکت؛ اول برای آنهایی که تا حالا به آنها رسیدگی نشده‌ است، طرح این است که برای آنها باشد، هم بهداری باشد، هم اسفالت باشد، هم برق باشد، هم آب، برای همه در صددند، و حالا مثل سابق نیست که رسیدگی به حال شهرها بشود، و از دهات غفلت بشود. الآن از روستاها بناست شروع بشود، و من امیدوارم که تا یک مدت کمی ان شاء الله این کارها اصلاح بشود. و شما هم که پنجاه و چند سال تحت فشار بودید و صبر کردید، حالا هم یک مقداری باید صبر بکنید تا ان شاء الله کارها رو به راه بشود. شما خیال نکنید که به شما نمی‌رسند. نخیر، مساله این است که از بس آشفتگی هست، تا این آشفتگیها را رفع کنند یک قدری وقت می‌خواهد. و در همه سطح کشور مشغول می‌شوند، و ان شاء الله اصلاح می‌شود. ان شاء الله خداوند همه شما را حفظ کند، و همه موفق باشید.