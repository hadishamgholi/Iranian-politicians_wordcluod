بسم الله الرحمن الرحیم‌
حضور مردم در صحنه، خنثی‌کننده توطئه‌ها
شما که از مرزهای دور کشور آمده‌اید و در خدمت اسلام کوشش کرده‌اید و کوشش می‌کنید، خوش آمدید. امروز ایران همان طور که می‌دانید مورد هجوم خارجی و توطئه‌های داخلی است، لکن این توجه ملت بزرگ و حضور زن و مرد جامعه اسلامی ما امیدبخش است. این حضور شماها در صحنه امید این را می‌دهد که نه توطئه‌های داخلی موفق بشوند به آن طرحهای شیطانی خودشان و نه هجوم خارجی بتواند به این ملت آسیب برساند. سرتاسر ایران ملتی است که همان طور که در اول نهضت، حاضر در صحنه بودند و با حضور خودشان بیمه کردند این کشور را و اسلام را، الآن هم در سرتاسر کشور همه حضور دارند در صحنه. آنها که خیال کردند یا تبلیغ می‌کنند به اینکه مردم دیگر در آن مسائل اسلامی و در جمهوری اسلامی سست یا بی‌تفاوت [اند] و در بعضی تبلیغات هم هست که مخالف شده‌اند، مردم از جمهوری اسلامی رو برگردانده‌اند، اینها بیایند ببینند سرتاسر کشور اسلامی را، زن و مرد مسلمان این کشور را، و زن و مرد تمام فرق مختلفه‌ای که در این کشور هست- الّا بعض ریشه‌های پوسیده از رژیم سابق یا بعضی سرسپردگان به شرق و یا سرسپردگان به غرب که اینها قابل توجه نیستند- تمام مسلمانها و کسانی که از اقلیتهای مذهبی هستند و پایبند به جمهوری اسلامی هستند، تمام اینها در سرتاسر کشور، با همان شور و شوقی که در اول نهضت داشتند، امروز هم به همان نحو در ادامه نهضت شور و شوق دارند. شما که از سرحدّات، از ماکو، دورترین نقاط کشور، به اینجا آمده‌اید، کی شما را الزام به آمدن کرد و کی شما را به زور وادار کرد که بیایید و اظهار کنید که ما برای اسلام همان طور که از اول بودیم حالا هم هستیم؟ این جز آن حس اسلامی شما و ایمان واقعی شما چیز دیگری هست؟ اگر در رژیم سابق می‌خواستند شما را با زور هم بیاورند به اینجا، می‌توانستند این طور مجتمعاً بیاورند؟ کی الآن شما را وادار کرد به اینکه از این راههای بسیار دور بیایید و پیوند با اسلام را تجدید کنید و حضور خودتان را در صحنه، در جبهه‌ها و در پشت جبهه‌ها، اثبات کنید؟ این غیر از آن ایمانی است که در شما هست و غیر آن عِرق اسلامی و وطن دوستی، چیز دیگری هست؟
شماها باید در سرتاسر کشور، جوانها و پیرها و زنها و مردها و کودکان باید با اجتماعات خودتان و با حضور خودتان در صحنه دست قدرتهای بزرگ را همان طور که قطع کردید اجازه ندهید که ثانیاً، بتوانند در این کشور یک کاری انجام بدهند. الآن هم شما مورد هجوم هستید و ملت ما بیشتر مورد تبلیغات سوء و توطئه‌هایی که در سرتاسر کشور هست، مورد این تبلیغات هست، لکن این اجتماعات شما در مسائل اسلامی و در مسائل کشور دست رد به سینه تمام توطئه گرها و تمام اجانب، که باز چنگ و دندانشان را تیز کردند که کشور شما را مثل سابق به غارت ببرند، دست رد به سینه اینها خواهید زد و امید است ان شاء الله، خداوند شماها را و همه ملت را موفق کند و اسلام را به آن طوری که دلخواه است و آن طوری که خواست خدای تبارک و تعالی هست به آن طور در این کشور پیاده کنید. و این محتاج است به اینکه تمام کشور ما و تمام ملت ما حاضر باشند در صحنه و خودشان ناظر باشند که اگر کسی تخطی از اسلام و تخطی از قوانین اسلام بکند، او را سرزنش کنند و او را از صحنه خارج کنند.
من از خداوند تبارک و تعالی توفیق همه شماها را و همه ملت را و همه مستضعفین جهان را خواستارم. و از شما که از این راههای دور آمدید و در این محل حقیر و تنگ مجتمع شدید، تشکر می‌کنم و دعا می‌کنم که همه شما به سعادت دنیا و آخرت برسید.
و السلام علیکم و رحمه الله و برکاته‌