بسم الله الرحمن الرحیم‌از قرار مذکور از برادرهای خارج از کشور هم، از پاکستان و اندونزی و بعضی جاهای دیگر هم اینجا تشریف دارند. و امیدوارم که این سفری را که آنها کرده‌اند به طور شایسته، در مسائل ایران و گرفتاریهای ایران توجه کنند و کشورهای خودشان را مطلع کنند.
ما در این انقلاب، پیروزیهای فوق تصور داشتیم و مظلومیتهایی زیاد. بزرگتر پیروزی، تحوّل یک رژیم 2500 ساله مستکبر و ستمگر به یک رژیم اسلامی [بود] که در راه اسلام می‌خواهد قدم بردارد و ان شاء الله، بر می‌دارد. و برای خاطر همین پیروزی عظیم که به دست ملت و برادرهای ارتشی و ژاندارمری و پاسبانهای شهربانی که همه متصل شده‌اند به ملت و این پیروزی را به دست آوردند، برای خاطر همین پیروزی که دنبالش قطع ایادی ستمکاران دنیا از ایران [بود] و امید آنکه از جهان باشد، ما مورد ظلم زیاد واقع شدیم؛ ظلم از طرف ابرقدرتها که منافع خودشان را از دست داده‌اند در ایران و از دست رفته؛ احتمال می‌دهند در سایر کشورهای اسلامی و کشورهای مستضعف-هست- از آنها خیلی بعید نبود؛ برای اینکه آنها از اسلام سیلی خورده‌اند و این سیلی را نمی‌توانند تحمل کنند. از این جهت، به مخالفت با ما برخاسته‌اند و به مخالفت با رژیم جمهوری اسلامی که تمام مقصدش این است که احکام اسلام [را] در این کشور پیاده‌کند. این سیلی که خورده‌اند آنها، موجب این شد که از همه اطراف به ما هجوم بیاورند و ایادی خودشان را از داخل و خارج تجهیز کنند برای سرکوبی این جمهوری اسلامی؛ یعنی، برای سرکوبی اسلام. آنها به حسب موازین خودشان، به خودشان حق می‌دهند که مخالفند. لکن ما از طرف برادرهای اسلامیمان هم و کسانی که دست‌پرورده دیگران هستند و آنها را ما برادر حساب می‌کنیم، از آنها مورد ظلم و ستم واقع شدیم؛ من جمله، تبلیغات دامنه‌داری که از طرف بعض روحانیینی [می‌شود] که به ظاهر روحانی و در واقع، اجیر دولتها در ممالک اسلامی [هستند.] بعضی از آنها، که شاید از رژیم شاه بهره‌برداری می‌کردند، در طول این مدتی که جمهوری اسلامی راه خودش را گرفته و پیش می‌رود، آنها ساکت ننشسته‌اند و با اسم «اسلام» با اسلام طرف شده‌اند، مقالات نوشته‌اند. آنهایی که برای بگین تبلیغ می‌کنند و برای صهیونیسم به نفع آنها، برای جمهوری اسلامی ما و علیه ما تبلیغ می‌کنند با اسم «روحانیت اهل سنت»، در صورتی که روحانیون اهل سنت این قشر مزدور را از خودشان نباید حساب کنند. لکن ما مورد ظلم از طرف اینها هم واقع شدیم. البته این صحبتهایی که آنها می‌کنند و در خارج پخش می‌کنند، ارزشی آن قدر ندارد، حتی پیش آنهایی که آنها را وادار می‌کنند به این معانی.لکن این برادرهای ما که از ممالک دیگر در اینجا حاضر هستند و آمده‌اند راجع به جمهوری اسلامی تحقیقات بکنند، خوب است یک مقداری زیادتر بمانند و یک تحقیقاتی بیشتر بکنند. از اوّلی که این جمهوری اسلامی در ایران تحقق پیدا کرد تا کنون، اینها مطالعه کنند و ببینند که چه می‌گوید و چه می‌خواهد.
آیا ملتی که از اول فریاد زده است که اسلام را می‌خواهیم و جمهوری اسلامی را می‌خواهیم و با فریاد «الله اکبر» و «لا اله الّا الله» بدون اینکه سازوبرگ صحیحی داشته باشد غلبه کرده است بر آنهایی که به اسلام اعتقاد نداشته‌اند و بر ضد اسلام عمل می‌کرده‌اند، آیا باز سزاوار است که در بین مسلمین کسی پیدا بشود که مدّعی اسلام است و مدّعی روحانیت اسلامی، با یک همچو رژیمی که تمام همّش این است که اسلام را در این مملکت پیاده کند و در سایر ممالک تبلیغ کند با این باید مخالفت کرد؟ما توقع نداریم از امثال سادات و صدام که سرسپرده کشورهای قدرتمند هستند و سرسپرده امریکا هستند و در مملکت اسلامی، پایگاه برای کفار و برای ستمگران و برای امریکا می‌سازند و اجازه می‌دهند که بسازند. ما از آنها توقع نداریم؛ برای اینکه آنها به اسلام اعتقادی ندارند و آنها نوکرند؛ نوکر امریکا هستند و هر چه او امر کند، عمل می‌کنند؛ چنانچه این هجومی که به کشور اسلامی کردند، بدون هیچ بهانه، به امر قدرتهای بزرگ و خصوص امریکا انجام گرفت. از آنها ما توقعی نداریم. البته آنها باید با طرق مختلف با ما مخالفت کنند و ما هم نشسته‌ایم اینجا که مخالفتهای آنها را خنثی کنیم و گوش کنیم. آنها برای یک کشوری که از اول با این طایفه صهیونیسم ملعون مخالفت کرده‌اند و ما که قبل از این انقلاب در زمان رژیم منحط پهلوی دائماً مخالفت کرده‌ایم با آن رژیم فاسد، آنها ما را متهم می‌کنند به اینکه ما از اسرائیل اسلحه می‌آوریم. ما اسرائیل را قابل آدم نمی‌دانیم تا اینکه با او یک ربطی داشته باشیم. ما بیش از بیست سال است که هرجا صحبت شده است، در هر جا اعلامیه پخش شده است، یکی از اموری که در راس مسائل ما بوده است اسرائیل بوده است و ستمگری اسرائیل. در صورتی که بسیاری از سران ممالک اسلامی یک قدم همراه نبودند که مخالفت با اسرائیل کنند.
همین صدامی که این بساط را درست کرد و با آن طور که می‌گویند، با نظر خودش برای نجات از این ننگی که بار آورده و حمله به ایران اسلامی کرده است و به شکست رسیده است، برای سرپوش [گذاشتن‌] روی این جنایت، اسرائیل را وادار می‌کند که یک مرکزی را که آنها دارند، آن مرکز را بمباران کنند تا یک وسیله‌ای بشود برای اینکه گفته بشود اسرائیل مخالف با صدام است، مخالف با دولت بعث عراق است. دنبال [می‌کنند،] یک بهانه‌ای پیدا می‌کنند، یک بهانه پوچی پیدا می‌کنند که خیر، اسرائیل با صدام مخالف است، لکن با ماها پیوند دارد. این یک حرف پوچ بچه‌گانه است که به خیال خودشان، می‌خواهند ما را در بین ممالک اسلامی، طرفدار اسرائیل حساب کنند، در صورتی که ما از اوّلی که در این امور و در این نهضت وارد شدیم، یکی از مسائل مهم ما این بود که‌ اسرائیل باید از بین برود و آنها نمی‌توانند که یک همچو مطلب فاسدی را به کرسی بنشانند. لکن این برادرهایی که از خارج کشور آمده‌اند اینجا، بررسی کنند این مسائل را، ببینند که ما با سلاح اسرائیل می‌خواهیم جنگ بکنیم یا با سلاح ایمان جنگ می‌کنیم.
ما امروز کشورمان یک کشور اسلامی است و منسجم و همه قوای مسلحه ما با هم منسجم و با ملت هم منسجم. شما الآن این برادرهای شهربانی مارا می‌بینید که در بین روحانیینی که با آنها در تماس هستند، آمده‌اند اینجا و زیر یک سقف- روحانیین و شهربانی- مجتمع شده‌اند و خدمتگزاری خودشان را به اسلام و به کشور اسلامی اعلام می‌کنند و البته هم در همین راه هستند. و من از خدای تبارک و تعالی، توفیق همه قوای مسلح را می‌خواهم و خصوص شهربانی که خدمتگزار در شهرهاست و البته باید بیشتر از این خدمت کند و من امیدوارم که موفق بشود.و این گرفتاریهای جزئی که در سطح کشور است و در بین شهرهاست و این دزدهایی که طرفداری آنها را امریکا می‌کند و اعلام می‌کند که باید امریکا طرفدار این منافقین باشد، اینها ان شاء الله، بزودی شرشان از ایران کنده بشود. و هیچ اینها قابل ذکر نیست؛ اینها یک دزدهایی هستند که گاهی یک جایی یک چیزی منفجر می‌کنند. کاری که یک دزدی می‌کند، اینها هم او را می‌کنند؛ هیاهوشان خیلی است، صحبت خیلی می‌کنند، ولی واقعیتی اینها ندارند. البته ما بسیار متاثریم از این جوانهایی که از اینها گول خورده‌اند و خودشان و عایله خودشان و زندگی خودشان را برای اینهایی که امریکا اعلام می‌کند که طرفداری از اینها لازم است، تباه می‌کنند.
ما برای این متاثر هستیم و از آنها باز می‌خواهیم که دست از این امریکاییهایی که با صورتهای مختلف در کشور ما ظاهر می‌شوند و شده‌اند، بردارید و بیایید وارد اسلام بشوید که ضد هر قدرت فاسد است اینها مدعی [اند،] از اول ادعای این را می‌کردند که ما مسلمان هستیم و برای اسلام کذا. و من هم از آن اول فهمیدم که دروغ می‌گویند و بعد هم [می‌گویند که‌] ما مخالف با امپریالیسم هستیم، مخالف با امریکا هستیم، اینها. این هم معلوم بود دروغش، لکن امریکا فاش کرد این مطلب را؛ اعلام کرد، کاخ سفید اعلام کرد که از این منافقین باید پشتیبانی کرد و این آدمهایی که می‌گفتند که ما مخالفیم با این کشورهای ستمگر، در کشورهای ستمگر رفته‌اند و با اسلام می‌خواهند مخالفت کنند، با ملت خودشان می‌خواهند مخالفت کنند، لکن اینها هیچ دیگر عنوانی ندارند در این کشور. حرف می‌زنند، مقاله می‌نویسند، لکن در اینجا هیچ جای پایی ندارند. اگر داشتند، اگر از این مملکت یک عشر راه هم می‌داشتند، می‌ماندند اینجا، لکن این طور نیست و اینها راهی دیگر برای اینکه بیایند در این کشور ندارند، و همان جاها باید مقاله بنویسند و هیاهو بکنند و با اربابهای خودشان بست و بند کنند، به خیال اینکه کاری ازشان می‌آید- و کاری ازشان نمی‌آید.
و من از همه ملت ایران خواستار هستم که با هوشیاری توجه کنند به این خرابکاری‌هایی که اینها می‌کنند و پند بگیرند از آن مادری که پسر خودش را آورد و محاکمه کرد که آن یکی از نمونه‌های اسلام است و دیگران هم این طور باشند. نصیحت کنند اول اولاد خودشان، برادرهای خودشان، فرزندان خودشان را و اگر نپذیرفتند، آنها را معرفی کنند تا به وظیفه اسلامی خودشان و به وظیفه ایمانی و ملّی خودشان، عمل کرده باشند.
و من از تمام قوای مسلح خواستارم که انسجامشان- همان طوری که تا کنون بوده است- از حالا به بعد هم منسجم‌تر بشوند و مخصوصاً شهربانی در شهرهایی که هست، در تمام کشور، قدرت خودش را زیاد کند و پرسنل خودش را قوی کند، با این اشراری که دزدند و مردم را گاهی می‌کشند و روحانیون را گاهی می‌کشند، با اینها مقابله کنند و اینها را بفهمند کجا هستند و بررسی کنند و ان شاء الله، شرّ اینها را از این کشور بکنند، گرچه اینها چیزی نیستند که ذکری از آنها بشود.
بحمد الله، الآن کشور ما تمام ارگانهایی که [اسلام‌] باید درش تحقق پیدا بکند، پیدا کرده است و تمام ارگانها با هم منسجم هستند و آن چیزی را که دیگران می‌خواستند که‌ بین سران این کشور اختلاف ایجاد کنند و دولت را با مجلس مقابل کنند، قوه قضایی را با دیگران، آنها نتوانسته‌اند. و امروز تمام ارگانهای دولتی با هم منسجم و مقصد اسلام و تمام قوای مسلح با هم منسجم و مقصد اسلام و ایران و تمام ملت با آنها همراه و همفکر و یک همچو ملتی که تمام ارگانهایش با هم منسجم هستند، این دیگر آسیب بردار نیست.
و من امیدوارم که توجه همه افراد ملت ما [به‌] این معنا باشد که تا وحدت خودشان را حفظ کنند، آسیب نخواهند دید و دشمنان شما دنبال این هستند که اختلاف ایجاد کنند و نتوانسته‌اند و ان شاء الله، نمی‌توانند.
و این یک مشت جوان گولخورده ان شاء الله، بیدار می‌شوند و به دامن اسلام و ملت برمی‌گردند. و حالا که خیانت سران خودشان را به کشور فهمیده‌اند و امریکایی بودن آنها [را] بصراحت فهمیده‌اند، دیگر عذری ندارند که آنها را طرفدار اسلام یا طرفدار ملت بدانند. اینها باید برگردند به دامن اسلام و راه توبه باز است. اگر خود آنها پیشقدم بشوند و بیایند، قبل از اینکه آنها را بگیرند به دامن اسلام برگردند، توبه آنها قبول است و من امیدوارم که این امر تحقق پیدا بکند و آن سرانی که در خارج هستند و فاسد هستند، چنانچه آنها هم توجه بکنند و راه خطای خودشان را بفهمند، باز راه توبه هست، گرچه می‌دانم که آنها توبه نمی‌کنند. و من از خدای تبارک و تعالی، سلامت و سعادت همه کشورهای اسلامی و سعادت همه قوای مسلح اسلام و ایران و سلامت همه برادران را از خدای تبارک و تعالی خواستارم. و امیدوارم که پرسنل شهربانی هم با توجهی که از طرف روحانیون به آنها هست، تمام نقیصه‌ها را رفع کنند و ایران را برای خودشان به طور شایسته تقویت کنند تا طمع دیگران ببُرد از این کشور و ان شاء الله، کشور مستقل و آزاد برای خود شما باشد.
و السلام علیکم و رحمه الله و برکاته‌