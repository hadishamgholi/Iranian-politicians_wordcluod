بسم الله الرحمن الرحیم‌
سلام بر ملت بزرگ ایران. سلام بر ملت عزیز آذربایجان. سلام بر شما جوانان مرزنشین که به واسطه جدّیتتان و همّت بزرگتان، از میهن خودتان دفاع می‌کنید و کرده‌اید. من از خدای تبارک و تعالی سلامت همه شما را و همه ملت ایران را و عزّت و سعادت همه را خواستار هستم. من از اشخاصی هستم که برای خدمت شما عزیزان حاضر و امید است که این آخر عمر در خدمت شما باشم. من شکر می‌کنم خدای تعالی را که به واسطه این نهضت و به واسطه این انقلاب، ما را با همه ملت روبه کرد و ما [با] شما آقایان، علمای این حدود- مرز- و جوانان عزیز ما و تمام کسانی که در اینجا هستند مواجه هستیم و شما را از نزدیک می‌بینیم، در صورتی که این امر برای ما- قبلًا- میسّر نبود و دستهای خائن بین اهل علم، بین ما و شما جدایی افکنده بود و خدای تبارک و تعالی خواست که ما با هم مجتمع باشیم و با هم برای اسلام، خدمت کنیم و برای کشورمان عزّت ایجاد کنیم.
بحمد الله، موفق شدید شما و موفق شدند ملت ایران که نام نامی این کشور را در همه جای دنیا منتشر کنند و همه اهالی ممالک اسلامی و غیر اسلامی توجه به شما، توجه به ملت عزیز ما دارند. و امیدوارم که این نهضت و این انقلاب منتهی بشود به ظهور امام عصر- سلام الله علیه- و امیدوارم که این انقلاب ما به همه دنیا و برای همه مستضعفین، برای نجات همه مستضعفین به همه دنیا صادر بشود و همه همان راهی که‌ برای شما هست و غلبه کردید بر دشمن اسلام و دشمن ملت، مستضعفین هم غلبه کنند بر مستکبرین.
خداوند همه شما را سلامت و سعادت و عزّت و عظمت عنایت کند. من متشکرم از شما که از راه دور، با زحمت تشریف آورده‌اید و در این مکان تنگ، با گرمی هوا، اینجا تشریف دارید. من آنچه که در طبق اخلاص دارم دعاست و آن مقداری که می‌توانم، توانایی دارم، خدمت به شماست.
و السلام علیکم و رحمه الله و برکاته‌