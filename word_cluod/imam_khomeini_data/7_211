بسم الله الرحمن الرحیم‌
اعتصام به حبل الله‌
این دستور اسلام است: اسلام دستور داده است و فرموده است: وَ اعْتَصِموا بِحَبْلِ اللهِ جَمیعاً و لَا تَفَرَّقُوا ؛ همه با هم- تمام اقشار با هم- اعتصام به حبل الله، توجه به خدای بزرگ؛ با توجه به خدای بزرگ، همه باید پیش برویم. تخلف از این دستور الهی جرم است، گناه است. ما همه باید با هم باشیم. نیروهای ما همه باید واحد باشد: نیروی دریایی، نیروی هوایی، نیروی زمینی، ملت، همه از هم هستند. قوای انتظامی با قوای ملی یک قوّت است. همه باید مُعْتَصِم بحبل الله باشند؛ با اعتصام بحبل الله پیشرفت کردیم و خواهیم کرد.
نقش نیروهای نظامی و انتظامی در انقلاب‌
شما نیروهای انتظامی هم سهم بزرگی داشتید در این نهضت. شما را بد معرفی کرده بودند و ملت را از شما جدا کرده بودند. شما حقیقت خودتان را در این نهضت آشکار کردید که با ملتید و با اسلام. ملت هم شما را با آغوش باز پذیرایی می‌کند و کرده است. شما در این گروههایی که الآن مشاهده می‌کنید، هیچ وقت نبودید و خودتان را بین برادران خودتان نمی‌دیدید؛ از برکت این نهضت خودتان را در بین برادران و در آغوش برادران خود می‌بینید. این توفیق بزرگی است که برای ما حاصل شده است، این برکت عظیمی است که از این نهضت عظیم برای ما حاصل شده است که برادرها هم را پیدا کرده‌اند، یک صف، یک صفِ فشرده از قوای انتظامی و قوه ملت. همه از یک صف‌ هستیم و باید باشیم. دستور اسلام است که همه باید مُعْتَصِم بحبل الله باشیم. همه باید متفرق نباشیم، جدا از هم نباشیم. فکر جدایی فکر غلط است؛ این وحدت را به هم نزنید، این نهضت را خاموش نکنید، خیانت به اسلام نکنید. تمام قوا باید با هم مجتمع بشوند تا در مقابل قوایی که از شیطان است- از اجنبی است- بتوانید ایستادگی کنید. شما دیدید که با وحدت کلمه قدرتهای بزرگ را درهم شکستید؛ این قدرت را حفظ کنید. اگر خدای نخواسته در این قدرت خلل واقع بشود، منتظر مصیبت باشید. خداوند پشتیبان همه شما باشد. خداوند پشتیبان کشور ما باشد. امام زمان- سلام الله علیه- پشتیبان این ملت است. من از همه اهالی محترم گیلان و از تمام اقشار ملت ایران و اهالی انزلی تشکر می‌کنم، و پرسنل نیروی دریایی را برادر خود می‌دانم.
و السلام علیکم و رحمه الله و برکاته‌