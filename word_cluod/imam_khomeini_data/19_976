بسم الله الرحمن الرحیم‌من قبلًا از آقایانی که زحمت دادم معذرت می‌خواهم، لکن بعض مسائل هست که موجب شد من به خدمت آقایان برسم و آن چیزی که تکلیفم هست، عرض کنم. اولًا که هیچ نگرانی‌ای در این مسائل نیست و من تایید می‌کنم مجلس را و همیشه سفارش می‌کنم به ملت که مجلس را باید تایید کنند. و مجلس از ارگانهایی است که لازم است بر همه ما که او را تایید کنیم. و هیچ کس حق ندارد که راجع به مجلس جسارتی بکند، و مجلس حقش است که موافق و مخالف داشته باشد و ممتنع، و یک مسئله‌ای است که همیشه باید در مجلس باشد و این امری است که گذشت و در او هیچ صحبتی نیست.آن چیزی که موجب زحمت آقایان است، این است که ما راجع به آتیه صحبت کنیم، گذشته گذشته است. الآن یک واقعیتی است و آن اینکه مجلس رای اعتماد داده است به نخست وزیر. این یک واقعیتی است که در قبال همه ما واقع شده است، و این سه وضعی که در مجلس آمده است که رای ممتنع و رای مخالف و رای موافق، اینها همه برای این بوده است که تشخیص دادند این مطلب را، در آن هم صحبتی نیست. صحبت این است که آیا از این به بعد مخالف می‌خواهد کارشکنی بکند برای دولت، به ترتیب غربی‌اش می‌خواهد عمل کند؟ برای اثبات اینکه ما راست گفتیم، می‌خواهد اسلام را شکست بدهد، می‌خواهد جمهوری اسلامی را شکست بدهد؟ یا اینکه عقل اقتضا می‌کند که‌ حالایی که در مقابل این امر واقع شده است، اینکه عقیده‌اش این است که به طور شایسته عمل نشده است و از این بهتر می‌شد عمل بشود، هدایت کند، کمک کند که به طور شایسته عمل بشود که در دوره آتیه همه رای بدهند، نه اینکه کارشکنی کند، و خدای نخواسته در یک همچو موضع حساسی که ما واقع هستیم دولت را به شکست برساند، و این از اموری است که بر خلاف اسلام است، بر خلاف مصالح کشور است و بر خلاف مصالح خودتان است. اگر شما اعتقاد به اسلام دارید و عقیده دارید- چنانچه دارید- و اعتقاد دارید که باید کشور با قدرت پیش برود و در این موضع در جنگ پیروز بشود، راه برای ابرقدرت‌ها بسته بشود و کشور ما قوی بشود، باید کوشش کنید در تایید، نه کوشش کنید در انتقاد. انتقاد سالم باید بکنید، این هم در پیشرفت مسائل موثر است.
انتقاد سالم و راهنمایی دولت در همه کارهایی که می‌خواهد انجام بدهد، اینها از اموری است که لازم است. اما اینکه خدای نخواسته، یک وقت برای اینکه اثبات کنید مطلب خودتان را راجع به دولت، بخواهید کارشکنی بکنید، دولت را به شکست وادار کنید، ملت را تضعیف کنید، دولت را تضعیف کنید، اسلام را به شکست برسانید، این یک مطلبی است که الزاماً باید جلوش گرفته بشود و من امیدوارم این جور نباشد.مجلس امروز مثل مجلس‌های سابق نیست که در یک محل دربسته و سربسته‌ای بین خودشان صحبت بشود، و بعد هر کدامش را خواستند منتشر کنند و هر کدام را نخواستند نکنند. مجلس امروز مستقیماً منتشر می‌شود مسائلش، و حتی آن اشخاصی که در مزرعه‌ها مشغول زراعت هستند، رادیو دارند و مسائل را می‌توانند بگیرند. ملت ما هم امروز مثل سابقش نیست که بی‌تفاوت باشد در امور. ملت ما هم مواظب است و مراقب است و همه امور را مشاهده می‌کند. باید آقایان بدانند که اگر چنانچه یک وقت خدای نخواسته وسوسه‌ای پیش بیاید، یا کسی باشد که بخواهد وسوسه‌ای پیش بیاورد در خارج و داخل، تضعیف کند دولت را و نگذارد که مسائل پیش برود و همه چیزهایی که باید موافق با اسلام باشد پیش برود، مردم مواظب‌اند و مطلع‌اند و شناسایی می‌کنند و سکوت نمی‌کنند. بنا بر این، توصیه من به آقایان به طور جِد این است که باید شما که می‌بینید که دولت نتوانسته به آن طوری که دلخواه است عمل بکند، باید از این به بعد تعقیب کنید، تایید کنید، همراهی کنید، کمک کنید تا کشور شما رو به سلامت برود، و احتراز کنید از یک چیزی که بر خلاف رضای خداست و بر خلاف رضای ملت است. از آن طرف هم به آقایانی که در آن طرف واقع شده‌اند، عرض می‌کنم که شما برای اینکه تشخیص مصلحت دادید این کار را کردید، حالا از این به بعد اگر چنانچه، از دولت یک چیزی بر خلاف دیدید، برای اینکه بگویید ما مصلحت دیدیم و برای مصلحتمان این کار را کردیم و اثبات کنید حرف خودتان را بخواهید تایید کنید از دولت در موارد بیجا، آن هم بر خلاف شرع است. همان طوری که همیشه بنا بر این است و همیشه سفارش شده است، مجلس یک مجلس مشورتی اسلامی است، نه یک مجلسی است که در جاهای دیگر متعارف است و مربوط به این مسائل اسلامی نیست و کاری به مذهب ندارد.
مجلس اسلامی است، باید نظرها، نظرهای خیرخواهانه اسلامی باشد، هم درباره دولت، هم درباره وزرا. وزرایی که شما انتخاب می‌کنید، باید همان طوری که گفته شده است شرایطی داشته باشند که کاردان باشند و یک طور نباشد که یک وزیری باشد که بعد نتواند کار بکند؛ فعال باشد. و کمک کنید که یک همچو وزرایی [انتخاب‌] بشود و زودتر کار هم انجام بگیرد.خوب، ما الآن در مشکلات هستیم، نباید دولت یک مدت طولانی تعطیل باشد، باید به طوری که صلاح است زود او به حسب تکلیفش [معرفی بشود] و آقای رئیس جمهور هم به حسب تکلیفشان آن قدری که تشخیص می‌دهند، تایید بکنند، و بعد هم آمد مجلس، زود مساله را تمام کنید؛ نگذارید طولانی بشود و ضرر است برای اسلام، ضرر است برای کشور، امروز کشور مثل روزهای آرام نیست که اگر چهل روز هم، پنجاه روز هم، یک ماه هم، دو ماه هم، سه ماه هم دولت نتواند کار بکند، اشکالی نداشته باشد.
امروز یک روزش هم برای دولت حساسیت دارد و باید کار بکنند. بنا بر این عرض من این است که باید آقایان نظر داشته باشند، انتقاد کنند، انتقاد سازنده، انتقاد نصیحت، و انتقاد خصمانه نکنند.
در نطقهای قبل از دستور و در صحبتهایی که وقتی معرفی می‌کنند وزرا را هتاکی نکنند این از شان آقایان دور است. نباید یکی دیگری را تضعیف کند، همدیگر را تضعیف کنند، نه آنهایی که در اکثریت هستند، نه آنهایی که در اقلیت هستند، نه آنهایی که ممتنع هستند، هیچ کدام نباید این کار را بکنند، برای اینکه این خلاف رضای خداست، خلاف شرع است.
البته باید انتقاد کرد، مسائل را گفت و هر چه به نظر آقایان می‌آید باید بگویند، و اگر نگویند خلاف است. پس بنا بر این، یک مطلب راجع به این است که برخوردها، برخوردهای اسلامی سالم باشد، چه در مجلس و چه در خارج مجلس. و یک صحبت این است که زودتر این مجلس تمام کار را انجام بدهد، و وزرا را زودتر و البته با نظر، با دقت همه چیز و به طور سریع این کار انجام بگیرد که تعطیل نباشد امور. مادر وضعی هستیم، در جنگ هستیم، در همه گرفتاریها هستیم، توطئه‌ها هستند و ما باید زودتر این کار را انجام بدهیم تا اینکه ان شاء الله این کشور [نمونه‌] باشد.از آن طرف هم من به قوای مسلحه؛ چه ارتش باشد و چه [نیروهای‌] محلی باشد و چه پاسدارها باشند، به همه آنها سفارش می‌کنم که در امور سیاسی دخالت نکنند. این طور نباشد که یک دسته‌ای بروند راجع به اینکه کی این طوری گفته، یک دسته‌ای بگویند راجع به آنها، به آنها مربوط نیست، آنها باید مشغول جنگ باشند. ولی خوب، معلوم است که آنها مطلع می‌شوند از مجلس، نمی‌گویم مطلع نشوند، دخالت نکنند. و آقایان باید بدانند که اگر چنانچه در مجلس یک اضطرابی واقع بشود و یک وضع‌ ناخوشی پیش بیاید، آن تاثیرش در جبهه‌ها هست و در کارخانه‌ها هست و در کشاورزیها هست و در همه جا تاثیر دارد و این به عهده شماست.
الآن یک تکلیف بزرگ به عهده شماست، به عهده همه شماست و آن اینکه کاری نکنید که به واسطه اعمال شما و به واسطه برخوردهای ناهموار خدای نخواسته، یک وقت پیش بیاید در همه کشور یک آثار سوئی واقع بشود و یک وقتی یک اضطرابی واقع بشود. از آن طرف هم توطئه‌ها معلوم است که هست و موجود است الآن در کشور ما، و خدای نخواسته، آنها هم دامن‌بزنند، یک وقت هیاهویی در همه جا پیدا بشود. و من به همه ملت سفارش می‌کنم که در این امور آرامش خودشان را حفظ کنند و هیچ حرکتی که بر خلاف این آرامش است انجام ندهند، و مجلس را تایید کنند و وکلا را تایید کنند و اصلًا راجع به اینکه چه شده است حرفی نزنند و راجع به آینده مواظب باشند که کارها ان شاء الله به خوبی پیش برود و کارها [انجام‌] بشود.مطلب دیگری را که می‌خواستم عرض کنم راجع به این است که ما همیشه از اول ارتش را تایید کردیم، و آن وقتی که می‌خواستند ارتش منحل بشود و نظرهای سوئی در کار بود، نظرهای فاسدی در کار بود، و می‌خواستند ارتش را ساقط کنند، از بین ببرند، و می‌گفتند ما دیگر ارتش نمی‌خواهیم، در آن وقت ما بر خلاف گفتیم و گفتیم ما ارتش لازم داریم. و ارتش هم بحمد الله الآن تصفیه شده است، ارتش الآن ارتش بسیار خوبی است و دارند خدمت می‌کنند و ما آنها را تایید می‌کنیم، چنانچه پاسداران را تایید می‌کنیم. همه اینها باید با هم باشند تا این کشور را بتوانند نگه دارند.
این طور نباشد که ارتش خیال کند یک ارگان علی حده است و سپاه هم خیال کند که یک قوه علی حده هست و دیگران هم این طور حساب کنند. همه شما یک قوه هستید برای حفظ آرامش و برای حفظ کشورتان و برای حفظ اسلامتان. این یک تکلیفی است برای همه ما، مجلس باید این کار را انجام بدهد. دولت باید این کار را انجام بدهد، روحانیین باید این کار را انجام بدهند، ملت باید انجام بدهد و ارتش و سپاه هم باید انجام بدهند که همه یکدست در مقابل توطئه‌ها بایستند، و همه یکدست کشور را به پیش ببرند. و بحمد الله الآن کشور ما یک کشور ثابتی است، یک کشور مستقلی است، یک کشور پیشرویی است و دارد پیش می‌رود، و بسته به این است که اول مجلس درست برخورد بکند و بعد هم سایرین و همه.
ان شاء الله امیدوارم که موفق و موید باشند و اسلام را تایید کنند و این بار را به منزل برسانند.
و السلام علیکم و رحمه الله‌