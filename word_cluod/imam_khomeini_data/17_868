بسم الله الرحمن الرحیم‌
توکل و تبعیت از دستورات الهی، رمز پیروزی‌
من از شما برادرها، جوانهای عزیز که در این جبهه که نزاع ما بین کفر است و اسلام، ایمان است و کفر، تشکر می‌کنم. و شما بحمد الله در همه جبهه‌ها پیروز بودید و پیروز خواهید شد. و رمز پیروزی شما برادرها و جوانهای عزیز یکی اتکال به خدای تبارک و تعالی، اعتماد به رحمت خدا، به عنایات خدای تبارک و تعالی که این در راس همه امور است. و یکی هم پیروی از دستورات خدای تبارک و تعالی در اینکه با هم یک باشید. در روایت از حضرت رسول آمده است که: شماها، همه مسلمین، همه مومنین یَدٌ عَلی‌ مَنْ سِواهُ ، همه یک دست‌اند. حتی تعبیر دو تا دست هم نفرموده‌اند، کانّه همه یکی هستند. باید اجتماع شما و وحدت شما به آنجا برسد که یک باشید؛ بین خودتان و برادرهای خودتان جدایی نبینید، و این دستوری است، دستور اسلامی. و برادر هستید شما، چندین برادر با هم یک. و این اسباب این می‌شود که هیچ قدرتی نتواند به شما چیره بشود. و بحمد الله امروز ایران، تمام مردم، زن و مرد و کوچک و بزرگ همه با هم هستند.
یک طایفه‌ای از این واحد مشغول جهاد هستند در راه خدا در جبهه‌ها، و دستجاتی هم در پشت جبهه‌ها با شما همپیوند و همرای هستند. و یک همچه ملتی که این طور با هم پیوند هستند ممکن نیست مورد آسیب واقع بشود. و تا این توجه به خدا، اتکال به خدا، که هر قدرتی در مقابل او نابود است، هیچ است، این موجب می‌شود که شما با یک قلب قوی، قلبی که اعتماد به مبدا قدرتهای عالم دارد، شما با یک قلب قوی و با یک دل روشن، و اینکه می‌دانید چه می‌کنید. این طور نیست که شما خیال کنید آنها که در مقابل شما هستند می‌دانند چه می‌کنند، آنها عَمیا  هستند، نمی‌فهمند. شما بحمد الله با دل روشن و چشم باز برای خدا و برای اسلام و برای کشور اسلامی و برای کشوری که الآن از خود شماست و دیگران در او هیچ تصرّفی ندارند، شما در یک همچو کشوری دارید فداکاری می‌کنید؛ و فداکاری شما پیش خدای تبارک و تعالی و ملائکه الله و انبیا و خصوصاً خاتمشان ثبت است. و هرگز شما هراسی از هیچ دشمن نکنید. کسی که خدا با اوست از هیچ قدرتی جز قدرت او هراس ندارد. و ما همه چیزمان از اوست و همه چیزمان برای او باید باشد و در راه او باشد، و خودمان، جانمان، مالمان، اولادمان، فرزندانمان هر چه داریم از اوست و در راه اوست، و بنا بر این هیچ هراسی ما نداریم.
هر چه بشود پیروزی با ماست. مادامی که شما این ایده  را دارید که برای خدا خدمت بکنید در عبادت هستید و پیروزید، و دشمن شما شکست خورده است و نابود خواهد شد ان شاء الله.
من توفیق شما را و تایید شما را از جانب خدای تبارک و تعالی خواستارم. و امیدوارم که خداوند قدرت روحی و قدرت بازو به شما عنایت کند که شما در راه او جهاد کنید. و شما اجر شهید را دارید، چه شهید بشوید چه شهید نشوید ان شاء الله.
خداوند شما را، همه را حفظ کند و موفق باشید. بروید به طرف نبرد با دشمن با دل محکم و قلبهای مملو از محبّت خدا و قلبهایی که از هیچ قدرتی ترس ندارد.
و السلام علیکم و رحمه الله و برکاته.