بسم الله الرحمن الرحیم‌من از آقایان که در این مدت برای قانون اساسی و برای مجلس خبرگان زحمت کشیدید، تشکر می‌کنم. و امیدوارم که خدمت شما به اسلام مورد نظر صاحبان اسلام باشد. و موفق باشید که از این به بعد هم همه با هم خدمت کنیم برای اسلام.
این قانون اساسی که تحت نظر علما و کارشناسان اسلام تهیه شد موجب نگرانی بعضی اشخاص هست و من هیچ نگران نیستم. قانون اساسی صحیح است. و اگر بعض طوایف خیال می‌کنند که آن چیزی که آنها می‌خواهند در قانون اساسی نیست، این یک اشتباه است. و این را باید بدانند که اسلام برای همه است. و قانون اساسی اسلام همه دردها را ان شاء الله دوا می‌کند. و ما امیدواریم که اگر فرض کنید که یک نقیصه‌ای در کار باشد، بعدها در مجلس شورا این نقیصه رفع بشود. نگران نباشند هیچیک از طوایف.
لکن همه توجه به یک مساله داشته باشند و آن این است که قدم به قدم، [مشکلات باید حل بشود] ما از اول این نهضت تا حالا مواجه با مخالفت دسته‌ها بودیم و الآن که از این جهت هم مایوس شدند، گمان می‌کردند که قانون اساسی مورد توجه مردم نیست. خیلی خوشحال شده بودند از اینکه راجع به شوراهای شهر، مردم خیلی اقبال نکردند و آرزویشان این بود که در قانون اساسی هم مردم اقبال نداشته باشند، لکن دیدند که این قانون اساسی بهتر اقبال شد برایش، از اصل جمهوری اسلامی. حالا البته من درست تحقیقاً نمی‌دانم نسبت چی است. لکن تا حالا که به ما گفتند نسبت از آن بالاتر است. و حالا مایوس شدند بعض طوایف. می‌بینند که خوب این قدم هم که برداشته شد. دیگر چه بکنند؟ حالا افتادند به اینکه تظاهر کنند که ما این قانون اساسی را نمی‌خواهیم، با قلدری.یک وقت یک حرف داشتند که بگویند قانون اساسی فلان جایش اشکالی دارد، بیایید این اشکال را مثلًا رفع بکنید. یک وقت این است که افتادند به قلدری و یک دسته از اشخاص مغرض؛ از بستگان رژیم منحوس پهلوی، از بستگان امریکا افتادند توی مردم. یک دسته اشخاص ساده لوح هم تحت تاثیر واقع می‌شوند و خیال می‌کنند که اینها یک نظر صحیحی دارند. در صورتی که مساله این طور نیست. اینها نظر صحیح ندارند. و اینها از اول تا حالا قدم به قدم که مخالفت کردند، و حالا این قدم هم برداشته شد و دیدند همه ملت تقریباً موافق با این قانون اساسی هستند، حالا می‌خواهند با قلدری کار را پیش ببرند. یعنی خیال می‌کنند که در مقابل یک ملت که همه این ریشه‌های فساد را دارد می‌کند و کنده است، باز می‌شود که یک عده‌ای قلدری کنند و بگویند که ما نمی‌خواهیم این را. چطور می‌شود در مقابل یک ملت چند نفر بگویند ما نمی‌خواهیم؟ اختیار دست شما نیست که نخواهید یا بخواهید، بخواهید یا نخواهید. این قانون اساسی تصویب شد و مردم به آن رای دادند. قریب به اتفاق به آن رای دادند. و دیگر دست و پا کردن صحیح نیست.و من امروز به همه ملت، به همه طوایف، به همه گروهها عرض می‌کنم که امروز شما مخالفتان امریکاست، مخالفتان دولتهای بزرگ است. امروز مملکت شما مقابل با یک همچو قدرتهایی است. شما اگر اسلام را قبول دارید، خوب مملکت اسلامی را هم باید قبول داشته باشید، و اسلام در خطر است. و اگر ملی هستید، خوب ملت شما در خطر است؛ کشور شما در خطر است. امروز بیایید باز تظاهر کنید و این او را بزند او او را بزند، و این طور مسائل واقع بشود، نه امری است که عقل او را قبول بکند. بر خلاف موازین عقلی است و بر خلاف شرع است بلااشکال. و از گناهان کبیره است که معلوم نیست که اگر کسی الآن اسلام را صدمه بزند اصلًا قابل این باشد که توبه‌اش هم حتی قبول بشود. باید اشخاص روشن، اشخاص صحیح، این ریشه‌هایی که می‌خواهند این کارها را بکنند، این فسادها را ایجاد بکنند، غائله می‌خواهند درست بکنند، اینها را نصیحت کنند. به اینها بگویند که آخر شما مسلمان هستید. چرا مسلمان باید با اسلام مخالفت کند. شما نمی‌دانید که دارید با اسلام مخالفت می‌کنید. شما نمی‌دانید که الآن با مملکت اسلام دارید مخالفت می‌کنید. شما نمی‌دانید که اگر اختلاف بین خود ما واقع بشود نتیجه‌اش را امریکا می‌برد و دولتهای بزرگ. شما نمی‌فهمید این را. یا می‌فهمید و تعمد دارید. ملت حالا باید موازین دستش باشد، هر کس می‌خواهد باشد، کسانی که امروز غائله ایجاد می‌کنند، اختلاف ایجاد می‌کنند، این کسان را بشناسند که اینها عملشان صحیح نیست. و به اسم فلان آقا یک غائله ایجاد می‌کنند، به اسم فلان شخص یک غائله ایجاد می‌کنند.
اینها نه مورد نظر فلان آقا و فلان انسان است. اینها یک اشخاصی هستند می‌خواهند غائله ایجاد کنند. و این غائله هم به نفع امریکا تمام می‌شود. به ضرر اسلام تمام می‌شود.
مخالف شرع اسلام است. از گناهان بسیار بزرگ است. امروز این اختلافات را از آن دست بردارند.من این را اعلام می‌کنم که اگر کسی به من سَبّ  بکند، فحش بدهد، عکس من را پاره کند، احدی حق ندارد که به او تعرض بکند. حرام است تعرض کردن به کسی که به من سَب کند، به من فحش بدهد، عکس مرا پاره کند، مرا بزند، هر کاری بکند. احدی حق ندارد در این وقتی که ما گرفتار هستیم در این مصیبت بزرگ، با او مقابله کند تا اینکه به زد و خورد برسد و غائله ایجاد بشود. امروز آرامش ما می‌خواهیم. غائله نباید ایجاد بشود. باید همه با هم دست به هم بدهید و ایجاد غائله نشود. همه دست به هم بدهید.
آرامش خودتان را حفظ بکنید. و همه توجه به این داشته باشید که این گرفتاریهائی که الآن برای ملت ما پیش آمده است، این گرفتاریها رفع بشود. این را من به همه ملت می‌گویم. به کردها عرض می‌کنم. به بلوچها عرض می‌کنم. به ترکها عرض می‌کنم. به فارسها عرض می‌کنم. به سیستانیها عرض می‌کنم. به بلوچستانیها عرض می‌کنم. به عربها عرض می‌کنم. به همه ملتها عرض می‌کنم. امروز اسلام در مقابل کفر واقع شده. قضیه ایران نیست، قضیه اسلام است. اسلام امروز در مقابل کفر واقع شده. همه ملتها باید با ما موافقت کنند. همه باید اختلافاتشان را کنار بگذارند و با ما موافقت بکنند. سر یک امور جزئی چرا باید با هم اختلاف بکنند؟من دیشب شنیدم که یک اختلاف اینجا واقع شده. خدا می‌داند که من چقدر متاسفم از این معانی که یک عده جاهل، یک عده اشخاصی که بی‌اطلاع از مسائل و از ریشه‌های مسائل هستند، این یک چیزی، یک کسی یک کاری می‌کند یک کس دیگر می‌زند او را. اشخاصی هستند می‌خواهند غائله ایجاد کنند. در همان سابق هم این طور بود که یکی از خود سازمانیها  یکی را می‌کشت، مردم خیال می‌کردند آن کشته، می‌ریختند به هم، بعد غائله ایجاد می‌شد. حالا ممکن است که یک کسی از همان ریشه‌هایی که سابق بوده حالا باشد، یک غائله ایجاد کند، یک کسی را بکشد، یک کسی را بزند، بعد اسباب این بشود که یک مملکت به هم بریزد. این کارها بر خلاف شرع است. بر خلاف انسانیت است. بر خلاف ملیت است. دست از این کارها بردارند. چرا این کارها را می‌کنند؟ چه شده است که حالا شما به جان هم افتادید؟ چرا باید به جان هم بیفتید؟
خداوند ان شاء الله همه شما را حفظ کند و این مملکت را از شرّ دشمنان ان شاء الله حفظ کند. و ما را بیدار کند از این خواب.