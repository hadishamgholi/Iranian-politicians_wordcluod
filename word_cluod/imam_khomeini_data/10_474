بسم الله الرحمن الرحیم‌
من از شما آقایان که زحمت کشیدید و برای تفقد از من تشریف آوردید تشکر می‌کنم.
شما می‌دانید که در ظرف پنجاه و چند سال حکومت این سلسله به همه اقشار ملت چه گذشت. چه مصیبتهایی که ملت ما از آن سلسله ندید؛ و چه جنایاتی که اینها نکردند؛ چه خیانتهایی که به بیت المال نکردند. اینها تمام خیانتها و جنایتها را به همه اقشار ملت کردند. ذخایر ما را برداشتند و فرار کردند. ما الآن در یک وضعی واقع هستیم که همه اوضاع ایران، از اقتصاد تا فرهنگ، تا ارتش، همه چیزش، در خطر و آشفته است. بر همه ما اقشار ملت، در هر مقامی که هستیم، واجب است، واجب الهی است، که با هم پیوسته باشیم و با هم یکدست و یکدل و یکجهت برای ساختن ایران خراب. تا کنون ما دزدها را بیرون کردیم؛ قلدریها را ملت ایران شکست به قدرت ایمان و اسلام؛ الآن وقت سازندگی است، که اهمیتش بیشتر از آن قدم اول است. امروز است که یک روز حساسی است که بر ملت ایران می‌گذرد و بر کشور ما، که باید همه با هم همصدا بدون هیچ اختلاف و بدون هیچ اغراض شخصیه، قیام کنیم و این کشور را از سر و از نو بسازیم.
بر شما مردم کردستان و علمای کردستان، به حسب وظیفه ملی و شرعی، است که اگر چنانچه آنجا نغمه‌هایی از جهّال و یا از مفسده جوها در این امور بلند شد، بدانید که این از حلقوم اجانب است. آنها می‌خواهند این اختلاف را ایجاد کنند تا باز برگردند به حال اول؛ منتها به فرم دیگر. باید بیدار باشید. باید هوشیار باشید. اسلام را در نظر بگیرید. قرآن را در نظر بگیرید. همه با هم به دست واحد و ید واحده. همه با هم قیام کنید و اسلام را تقویت کنید.
و السلام علیکم و رحمه الله و برکاته‌