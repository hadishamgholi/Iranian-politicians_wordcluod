اعوذ بالله من الشیطان الرجیم‌
بسم الله الرحمن الرحیم‌من از قم رفتم در صورتی که شما بانوان و مردان این شهر ابتلا به زحماتی داشتید لکن جوانانتان در کنارتان بودند؛ و آمدم در صورتی که داغ جوانان همان طوری که بر دل پدر و مادرها تاثیر داشت در دل من هم تاثیر داشت. من آن عکسهایی که در مدرسه فیضیه به در و دیوار است، این جوانهای برومندی که از دست ما رفته است، برای اینها به اهالی قم تسلیت عرض می‌کنم؛ به مادران داغدیده تسلیت عرض می‌کنم.تمام مملکت ما این ابتلا را داشت. همه کشور ما در پنجاه و چند سال در ابتلا و در زحمت و در اختناق و در وابستگی به اجانب به سر بردند. خدا می‌داند که این پدر و پسر با این کشور ما چه کردند. خدا می‌داند که در طول تاریخْ خیانت مثل اینها به ایران نشده بود. تمام سلاطین در 2500 سال یا بیشتر جنایتکار بودند، همه جنایتکار بودند حتی خوبانشان هم جنایتکار بودند، لکن خیانتشان به اندازه اینها نبود. آنها به کشور خودشان معلوم نیست خیانت می‌کردند؛ اینها علاوه بر اینکه حجم جنایتشان خیلی زیاد بود، حجم خیانتشان بیشتر بود.
در زمان رضا خان، که شاید اکثر شما یادتان نباشد، ما شاهد چه صحنه‌ها بودیم! در همین قم و نسبت به بانوان محترم این قم و در همه شهرها نسبت به بانوان محترم شهرها، او به تبع از کسانی که تعلیم به او می‌دادند به اسم «کشف حجاب» هتک حرمت اسلام، هتک حرمت مومنین، هتک حرمت بانوان ما را چقدر کرد! و مامورهای او با خانمها و با مخدرات ما چه کار کردند؛ چه سلوک کردند؛ چقدر پاره کردند چادرهای آنها را، چقدر به یغما بردند چادرها و روسریهای آنها را. ما شاهد اینها بودیم، و شماها هم شاهد این پسر بودید که به اسم «تمدن بزرگ» با این مملکت چه کرد. شما نمی‌توانید تصور بکنید که اینها چه جور با این مملکت معامله کردند. ما نمی‌توانیم حجم جنایات اینها را بفهمیم و حجم خیانتشان را. ما اطلاع نداریم که اینها در کجاها ذخیره‌ها دارند. آن قدری که حالا فاش شده است این معلوم نیست که این مقداری باشد که هست. معلوم نیست که در بانکها، مثل بانک سوئیس و امریکا و انگلستان و سایر جاها، اینها چقدرها دارند؟ می‌گویند که اخیراً 23 میلیارد دلار برده است و ما اطلاع نداریم از اینکه سابقاً چقدر برده‌اند.
در زمانِ آن پدر، وقتی که در جنگ واقع شد و متفقین او را اخراج کردند، دنبال این افتاد که جواهر جمع کند؛ چمدانها را پر کردند از جواهرات و بردند. وقتی که در کشتی نشست- از قراری که برای ما نقل کرده‌اند- یک کشتی دیگری که مخصوص حیوانات بود آوردند متصل کردند به آن کشتی! و آن خبیث را، که از حیوان بدتر بود، گفتند بیا توی آن کشتی. گفت پس چمدانها چه؟ گفتند چمدانها مال بعد! بعد هم چمدانها را انگلستان بردند [و] خوردند.
در زمان این [شاه‌] هم همه چیزهای ما را بردند؛ همه حیثیت ما را بردند. آن قدری که به نیروی انسانی ما ضرر زدند، به نیروی مادی ما ضرر نزدند. آن قدری که انسانها را نگذاشتند رشد بکنند، آن قدری که مراکز فحشا را درست کردند، قمارخانه‌ها را درست کردند، فحشاخانه‌ها را درست کردند و در اختیار جوانهای ما گذاشتند و آنها را غافل کردند از مقدرات خودشان، آن قدر که ابتلا به این مواد مخدِره اینها پیدا کردند در زمان اینها، برای اینکه همه چیزشان را تخدیر کنند و نگذارند نسبت به مقدرات خودشان فکر بکنند. لکن خدای تبارک و تعالی خواست که در این دو سال اخیر، البته مبدا از 15 خرداد بود لکن در این دو سال اخیر که نهضت شکوفا شد، خدای تبارک و تعالی به شما کمک کرد.شما بانوان اثبات کردید که در صف جلو هستید. شما اثبات کردید که مقدم بر مردها هستید. مردها از شما الهام گرفتند. مردهای ایران از مخدرات ایران، از بانوان ایران عبرت گرفتند و تعلیم گرفتند. و مردان قم هم از شما بانوان عزیز عبرت گرفتند و تعلیم گرفتند. شما در صف جلو نهضت هستید. اسلام به شما آن قدر احترام قائل است که برای مردها نیست. اسلام شما را می‌خواهد نجات بدهد؛ اسلام شما را می‌خواهد از این مَلْعَبه‌ای که اینها می‌خواهند شما را ملعبه قرار بدهند نجات بدهد؛ اسلام می‌خواهد شما را یک انسان کامل تربیت کند که در دامن شما انسانهای کامل تربیت بشود.
من از همه شما تشکر می‌کنم که در این نهضت شرکت کردید؛ و از همه مادرهایی که در این نهضت شرکت کردند و عزیزانشان را از دست دادند، برای آنها اظهار تاسف می‌کنم و برای شهدای آنها رحمت از خدای تبارک و تعالی می‌خواهم. و من رحمت خدا را برای همه شما طالبم. خداوند همه شما را به سعادت برساند. خداوند همه شما را به کمال مطلوب برساند.
همه شما باید رای بدهید؛ رای «جمهوری اسلامی»، نه یک کلمه کم نه یک کلمه زیاد. شما هم باید رای بدهید؛ شما هم فرقی با سایرین ندارید بلکه شما مقدّمید بر مردها. مردها در دامن شما بزرگ شدند؛ شما تربیت تربیت‌کننده مردها هستید. قدر خودتان را بدانید. اسلام قدر شما را می‌داند. شما همه شرکت کنید در این رفراندمی که خواهد شد و رای بدهید برای جمهوری اسلامی. من امیدوارم که یک جمهوری اسلامی و یک عدل اسلامی و یک حکومت عادل پیدا بشود که مملکت ما را از این گرفتاریها نجات بدهد و نگذارد دیگر دست اجانب در این مملکت باز باشد، و استقلال و آزادی را برای شما- همه- بیمه کند. خداوند همه شما را رحمت کند.
و السلام علیکم و رحمه الله و برکاته‌