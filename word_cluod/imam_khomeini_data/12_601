بسم الله الرحمن الرحیم‌من از شما آقایان که از راه دور و از مرکز ولایت و از محل قدس ملکوتی آمدید تشکر می‌کنم. چه سعادتی دارید که چشمهای شما به آن بارگاه عظیم ملکوتی باز می‌شود و در آن حرم شریف؛ مرکز علم و مرکز ملائکه الله می‌روید و ما حسرت آن را داریم. من حسرت یک همچو توفیقی را دارم که خدای تبارک و تعالی موفق کند ما را که به پایبوس آن بارگاه معظم بیاییم، لکن چه کنم. چه باید کرد که دستهای اجیر و اقدامات ناشایسته اشخاصی که از خارج هدایت می‌شوند مانع از آن است که کشور ما یک آرامشی داشته باشد و من بتوانم از این محل خارج بشوم و به زیارت آن بارگاه، موفق. دعا کنید در آن مرکز سعادت، در آن مهبط  ملائکه الله که خداوند این مملکت را آرام کندو توفیق بدهد که اهالی این مملکت بتوانند به آن تکالیفی که خدای تبارک و تعالی برای آنها معین فرموده است عمل کنند.برادران من، ما در یک موضع حساسی واقعیم. عزیزان من، چشمها را باز کنید و توجهتان به اوضاع کشورتان باشد، و این توطئه‌های اجنبی را در این کشور خنثی کنید. غفلت نکنید که مصالح اسلام در کار است. اسلام امانتی است پیش شما. امروز به دست‌ شما امانت گذاشته شده است. و اگر غفلت کنید از وظیفه الهی انسانی خودتان، غفلت کنید از آن وظایفی که باید داشته باشید، ممکن است خدای نخواسته پشیمانیهایی پیش بیاید که جبران نداشته باشد. این اشخاص فاسد در اطراف کشورتان مشغول به توطئه هستند، و وظیفه خود مردم است که توطئه آنها را خنثی کنند. البته با آن اراده صمیمانه‌ای که ملت ما دارد و با آن عزم جزمی که جوانهای ما دارند، توطئه‌ها همه خنثی و همه توطئه گرها دفن خواهند شد. لکن ممکن است که توطئه‌ها اسباب تاخیر بشود، و باید هوشیارانه از آن جلوگیری کرد. شما آقایان که از مشهد، از بروجرد و از شمال، سلماس، جاهای دیگر تشریف آوردید، همه‌تان وقتی که به محل خودتان رفتید، رفقای خودتان را، دوستان خودتان را آشنا کنید به وظایف خودشان و آن وظیفه حتمیه شرعیه که از اختلافات احتراز کنند، و همه در صف واحد برای اسلام و برای جمهوری اسلامی و برای تعیین رئیس جمهور و برای تعیین وکلای شورا، همه با هم اتحاد کنند و نگذارند اخلالگران در این امور اخلال کنند. خداوند همه شما را توفیق و سعادت عنایت فرماید.
و السلام علیکم و رحمه الله و برکاته‌