بسم الله الرحمن الرحیم‌
پیوند قوای مسلح با روحانیون و رعایت وظایف مربوطه‌
من کم کم از بزرگی این عملی که آقایان انجام دادند و طرح‌ریزی که آقایان کردند، هر چه بیشتر صحبت شد بیشتر عمق مطلب را فهمیدم. این مساله ثابت کرد که بحمد الله جوانان عزیز ما با اتکا به ایمان و خدا کارها را طوری انجام دادند که نظیر اعجاز بود و من اگر از دعا چیزی بالاتر می‌دانستم آن را به آقایان هدیه می‌کردم، لکن دعای برای شما که من می‌کنم و کردم از همه هدیه‌ها بالاتر است. و من از خدای تبارک و تعالی می‌خواهم که شما آقایان در همه مراحل موفق باشید و کشور خودتان و اسلام عزیز را حفظ کنید و آن ریشه‌های فاسدی که در کشور هست، با جدیت خودتان از بین ببرید. و من از همه ارتش، چه نیروهای هوایی، چه نیروهای زمینی، و چه نیروهای دیگر، دریایی، از همه قوای مسلح، همیشه پشتیبانی کرده‌ام و می‌کنم و از قول ملت هم همین عمل را انجام داده و می‌دهم و شما را سزاوار این می‌دانم که ملت همه پشت سر شما و پشتیبان شماها باشند.
و من امیدوارم که این پیوند محفوظ باشد؛ پیوند شما آقایان نیروی هوایی و دریایی و زمینی و سایر قوای مسلح با روحانیین و پیوندتان با ملت. شما این مطلب را باید درست توجه بکنید که این روحانیین که در بین شما می‌آیند و یک کارهایی را انجام می‌دهند- در آن حدودی که باید انجام بدهند- اینها به صلاح هم شما و هم کشور و هم اسلام است. دستهایی می‌خواستند که شما را از روحانیین جدا کنند و ملت را به شما بدبین کنند.
باید شما توجه به این معنا بکنید که اگر چنانچه روحانیون همراه شما باشند- البته آنها در حدود آن چیزی که ماموریت دارند باید عمل کنند و به قوّت خودش هم باید باقی باشد- آنها پشتیبان شما هستند. وقتی که نماینده روحانیین در پادگانها باشند، این برای شما نفع دارد و اگر کسی این معنا را بگوید که اینها برای شما- مثلًا- ضرر دارد، این صحیح نیست. ملت به واسطه همین معنا پشتیبان شما باقی می‌ماند و من امیدوارم که این ارتباطی که الآن حاصل است بین همه قشرها، این ارتباط محفوظ بماند و کشور ما با همین ارتباط می‌تواند پیش برود. اگر چنانچه- مثلًا- یک گله‌ای هم هست از بعضی از روحانیین جوان، این را باید [با] مراجعه به- مثلًا- من یا اشخاصی که در آنجاها هستند [تا] حل بشود و حدود معلوم باشد. نه آقایان جلوگیری کنند از آن حدودی که آنها باید عمل بکنند و نه آنها تعدی کنند از آن حدودی که دارند، به طوری که هر کس مشخص باشد که چه باید بکند. روحانی که در آنجا باید تبلیغات بکند مشخص باشد و نباید کسی جلوگیری از تبلیغات او بکند، اگر یک وقت دیدید که یک کسی گفت باید جلوگیری کرد، بدانید دشمن شماست، دوست شما نیست و آنها هم نباید از آن حدودی که دارند تجاوز کنند؛ برای اینکه تجاوز از حدود اسلام، جایز نیست، هر کسی حد خودش را باید عمل بکند. و این یک سفارشی است که من به شما آقایان که هستید و همه قوای مسلح این معنا را می‌گویم که این در آن پادگانهایی که مال لشکر هست، در قوای زمینی، در آنجا از قراری که شنیدم، یک مقدار بدرفتاری شده است با روحانیون، در صورتی که روحانیون آنجا که باشند پشتیبانی شما را بیمه می‌کنند، ملت پشتیبان شما خواهد بود و اگر اینها نباشند، برای شما یک چیزهایی درست می‌کنند اشخاص که شما را از چشم ملت بیندازند. آنها هم باید در حدود خودشان، هم روحانیینی که هستند به آن ماموریتی که دارند باید عمل بکنند و تجاوز هیچ نکنند و هم آنها که مشغول فعالیت خودشان هستند، جلوگیری نباید بشود، مخصوصاً به آقای ظهیرنژاد زیادتر این مطلب گفته بشود. برای اینکه در حوزه قدرت ایشان یک مقداری با روحانیون رفتار خوش نشده است و این به ضرر خود آقایان خواهد بود. چنانچه روحانیون هم در یک جایی- مثلًا- از آن حدودی که دارند تخلف کردند، باید اطلاع بدهند تا جلوگیری بشود. در هر صورت، من میل دارم که یک انسجامی ما بین شما و روحانیت و ما بین شما و ملت، بین خودتان، همه قوای مسلح، باشد. و این انسجام است که می‌تواند این کشور را نجات بدهد. وقتی شما که دارید فداکاری می‌کنید ویک همچو معجزه‌ای را- تقریباً- ایجاد کردید، وقتی ببینید تمام ملت پشت سر شما ایستاده‌اند و از شما قدردانی می‌کنند، روحیه شما زیادتر خیلی خواهد شد؛ بخلاف اینکه شما یک کاری بکنید و ملت، کاری به این کار نداشته باشد. در رژیم سابق اگر یک کاری کردند، ملت اگر بر خلافش یک چیزی نمی‌گفت، موافقش هم نبود. او کار خودش را می‌کرد و کاری به این حرفها نداشت. اما امروز شما می‌بینید که ملت در همه جا، در همه امور، کار دارد. این از خصوصیات اسلام است و از خصوصیات کشور اسلامی است و جمهوری اسلامی، که مردم خودشان در صحنه باشند و خودشان ناظر امور باشند. شما می‌بینید در این جنگی که شما دارید می‌کنید و در همه جا الآن مشغول‌اند و توافق دارند در این معنا که باید این پیشرفت بکند، با کمال جدّیت حتی آن بچه‌های کوچولو قلکهایشان را می‌آورند و می‌شکنند و می‌دهند. این سابقه ندارد در جایی، این برای این است که از اسلام یک نسیمی آمده است. و من امیدوارم که اسلام به آن معنایی که هست در ایران پیاده بشود. اگر پیاده بشود، شما پیروزیتان صد در صد در همه جا هست و من باز هم تقدیر می‌کنم از این طرحی که دادید، از این اجرایی که کردید، از این امر بزرگی که شما انجام دادید تقدیر می‌کنم، چنانچه از همه قوای مسلحه تقدیر می‌کنم که مشغول‌اند به فداکاری و مشغول‌اند به کارهایی که محول به آنهاست. ان شاء الله، همه موفق و موید و منصور باشید و پیروز باشید ان شاء الله.
و السلام علیکم و رحمه الله و برکاته.