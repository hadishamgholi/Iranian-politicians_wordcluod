 [بسم الله الرحمن الرحیم‌]
لزوم پشتیبانی از ارتش‌
درود بر ملت بزرگ ایران! سلام بر جوانانی که در راه اهداف مقدسه اسلامی مجاهدت کردند! درود بر شهیدانی که در راه اهداف اسلامی جان خود را از دست دادند! من از تمام طبقات ملت تشکر می‌کنم؛ من در خدمت ملت هستم. من از شما جوانانی که در راه اهداف اسلامی جدیت دارید تا اهداف اسلامی به ثمر برسد تشکر می‌کنم. شما لشکر اسلام و قرآن هستید. ملت موظف است به شما احترام بگذارد؛ ملت موظف است از شما پشتیبانی کند. ما و اسلام پشتیبان شما هستیم، شما دلخوش باشید، آزرده نشوید از بعضی اخلالگران که حرفهای بیجا می‌زنند.  ما شما را از خود می‌دانیم و خود را از شما می‌دانیم. ما در همه مراتب با شما هستیم و تا آخر نهضت شما با ما و ما با شما.
اسلام، دین آزادی و استقلال‌
اسلام اگر آن طور که هست، موفق بشویم که احکام آن را اجرا بکنیم، برای همه شما سعادت ایجاد می‌شود، برای همه ملت سعادت ایجاد می‌شود. اسلام دین آزادی و استقلال است، اسلام دینی است که همه کس به حقوق خودش می‌رسد و مراعات همه حقوق را می‌کند. ارتش اسلامی در پناه اسلام است؛ ارتش اسلامی برای ملت و برای اسلام است و امروز طاغوت از بین رفت و ان شاء الله دیگر برنخواهد گشت.
شما باید حافظ استقلال مملکت خودتان باشید، حافظ آزادی مملکت خودتان‌ باشید. همه قشرهای ملت موظفند از شما پشتیبانی کنند. شما کسانی هستید که باید استقلال این مملکت را حفظ کنید و ما از شما تشکر می‌کنیم و ما پشتیبان شما هستیم. همه ملت موظفند که از شما پشتیبانی کنند و اگر کسی به شما جسارت کند به لشکر امام زمان جسارت کرده است. من به شما اطمینان می‌دهم که شما در جوار اسلام با طُمَانینه،  با سلامت، با سعادت زندگی خواهید کرد.
و السلام علیکم و رحمه الله و برکاته.