بسم الله الرحمن الرحیم‌
انقلاب اسلامی ایران در راه نجات بشریت‌
من از مجاهدات خستگی ناپذیر اقشار ملت ایران تشکر می‌کنم. مجاهدات ایران نه تنها روی مذهب شیعه را سفید کرد، که روی اسلام را سفید کرد؛ بلکه روی بشریت را سفید کرد. آنها که داد از «حقوق بشر» می‌زنند، کاری برای بشر انجام نداده‌اند. آنها که داد «آزادی» لفظاً می‌زنند- این جبهه‌های مختلف - برای انسانها کاری انجام نداده‌اند. آنکه کار انجام داد و مبدا است از برای اینکه بشریت را نجات بدهد، مجاهدات ملت ایران است. مجاهدات ملت ایران با اتکای به اسلام و توجه به خدای متعال ما را نجات داد؛ و از این به بعد هم نجات خواهد داد.
مجاهدات شما جوانان و مسلمین برومند ایران- همه طبقات- که با وحدت کلمه دست اجانب را کوتاه کردید، الگویی است برای همه مستضعفین؛ من امیدوارم که همه مستضعفین- که زیر بار مستکبرین هستند- به واسطه این مجاهدات شما به خود بیایند و خودشان را نجات بدهند. شما پاسداران اسلام هستید، ملت ایران پاسدار اسلام است؛ و همان طور که در صدر اسلام، اصحاب رسول اکرم و ارتش رسول اکرم پاسدار اسلام و قرآن بود، امروز ملت ایران این معنا را و این افتخار را دارد. همه برای اسلام، همه برای جمهوری اسلام فریاد زدند؛ همه اسلام را خواستند، و دست اجانب را از مملکت خودشان با صدای «الله اکبر» قطع کردند. با نداشتن هیچ ابزار جنگی، لشکرهای عظیم‌طاغوتی را- ارتش طاغوتی را [و] کسانی که از اجانب دنبال سر او بودند- اینها با «الله اکبر» از بین بردند.
ارتش ما، آنهایی که پاک بودند، آلوده نشده بودند به چیزهایی که- کثافاتی که- طاغوت داشت، به سوی ملت برگشتند و با ملت شدند. الآن ارتش ما، ژاندارمری ما- همه اینها- قوای انتظامی ما، شهربانی ما، در خدمت اسلام است؛ و آنچه مربوط به طاغوت بود دفن شد و دفن می‌شود. امروز شما آزادید و هیچ خوف از ستمکاران ندارید و خوف از دولتها ندارید؛ چون دولتها اسلامی است و خیانت نمی‌کنند و جباریت نمی‌کنند.
روحانیت دژ تسخیرناپذیر اسلام‌
امروز اشخاصی که دیده‌اند در راس این قوا روحانیت بوده است و روحانیت در همه اقشار ملت- مقدم بر همه اقشار- در این نهضت قیام کرده است و سایر ملت دنبال او، به واسطه اسلامیت و به واسطه قرآن مجید، قیام کرده است، درصدد برآمدند که با روحانیت معارضه کنند. آنهایی که در این نهضت هیچ حظی نداشتند، امروز از روحانیت انتقاد می‌کنند، می‌گویند روحانیت نباشد. این خیال خامی است برای اشخاص خام یا برای اشخاص خائن. روحانیت در راس ما هست و ما تَبَعِ روحانیت هستیم. ملت ما تَبَع روحانیت است و اگر روحانیت در کار نبود، این نهضت به ثمر نمی‌رسید ... من به همه کسانی که برای کشور خودشان کار می‌خواهند بکنند و علاقه به کشور خودشان دارند نصیحت می‌کنم که این صف الهی را نشکنید. شکستن این صف، شکستن قرآن است، شکستن این صف، شکستن اسلام است؛ اگر بیرق اسلام در راس ملت ما نباشد، تا آخر ... بَرده و کارکن دیگران خواهند بود. آنهایی که به کشور خودشان علاقه‌مند هستند، این سد را نشکنند، و نمی‌توانند بشکنند. ملت، ملت با روحانیت است؛ آنکه به اسلام علاقه دارد، به کارمندان اسلام  هم علاقه دارد. اگر بعض کسانی که به طور قاچاق وارد در روحانیت شدند، فسادی دارند، به روحانیت مربوط نیست، آنها مطرودند؛ ولی آنهایی که به واسطه الهام از دیگران یا به واسطه کج‌فهمی خودشان خیال کردند که این دژ محکم را می‌توانند بشکنند در اشتباهند. این دژْ دژ الهی است؛ این سدْ سد خدایی است؛ پشتوانه این، امام زمان- سلام الله علیه- است. این حرفهای نامربوط را کنار بگذارند! ملت تحمل نمی‌تواند بکند ... [مرتب‌] «آخوند ارتجاعی» نگویید! غلط است این حرف؛ کشور شما را می‌برند اگر این آخوندها نباشند. ما همه دیدیم که در همه بلاد، معممین- معممین متعهد- در راس مردم بودند و مردم را وادار کردند به اینکه نهضت کنند؛ و مردم هم اطاعت کردند. این دژ را خیال نکنید می‌توانید بشکنید! اسلام را نشکنید؛ قرآن را نشکنید. ملاحظه حرفهای خودتان را بکنید، عاقلانه حرف بزنید، به اسلام خیانت نکنید. من از همه اقشار ملت متواضعانه تشکر می‌کنم. من در خدمت شما هستم. روحانیت در خدمت اسلام و در خدمت ملت است. این سد را حفظ کنید تا کشور شما حفظ بشود.
هشدار به ملی‌گراها
من به همه اقشار ملت سفارش می‌کنم که به خود آیند و توجه کنند که ناآگاه اسباب دست دیگران نشوند. آنهایی که دم از «حقوق بشر» می‌زنند کاری نکنند که حقوق ما از بین برود؛ آنهایی که دم از «دمکراتیک» می‌زنند کاری نکنند که آزادی ما از دست برود؛ و نمی‌توانند بکنند. من به آنها اخطار می‌کنم که سر جای خودتان بنشینید! نکنید کاری که برای ما تکلیف الهی پیدا بشود.
من از خدای تبارک و تعالی سلامت و سعادت تمام اقشار ملت را خواهان و امید این دارم که با وحدت کلمه و با اتحاد و با حفظ جهت الهی، در خدمت قرآن باشیم و با دست واحد بر مشکلات خودمان غلبه بکنیم.
و السلام علیکم و رحمه الله و برکاته‌