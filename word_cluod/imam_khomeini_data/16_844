بسم الله الرحمن الرحیم‌
لزوم اتحاد مسلمین جهان در مقابل کفار و مشرکین‌
از اینکه شما به اینجا تشریف آورده‌اید، متشکرم و امیدوارم در مدتی که در تهران هستید، کسانی که همراه شما هستند و می‌توانند با مردم رفت و آمد کنند را مامور سازید تا بروند با مردم گفتگو کنند و ببینند وضع ایران چگونه است؛ آیا مورد رضایت مردم هست یا خیر؟ و ببینند مردم چگونه با آغوش باز به دولت کمک می‌کنند و ببینند که ایران، آرام و حکومت اسلام برقرار و مردم آزادند. شما در نماز جمعه‌ها و ادارات و سایر مجامع اگر بروید، می‌بینید که مردم جز اسلام هدفی ندارند و در این جنگ هم مردم پشتیبان دولت هستند.
اما راجع به اصل و اساس مسائل مسلمین، ما معترفیم که این دو برادر شیعه و سنی به واسطه دستهایی که در کار بوده است، چه از روی تقصیر یا قصور، نتوانسته‌اند اتحادی را که مسلمین باید در مقابل کفار و مشرکین داشته باشند، ایجاد نمایند. الآن هم نمی‌گذارند؛ زیرا در اطراف پاکستان و هند و بنگلادش و دیگر نقاط مناقشه زیاد است و این امر موجب ضعف مسلمین و قوّت سلطه گران گردیده است. ما از جناب ایشان  توقع داریم که در کشور خود و در میان دولتهای همجوار جدیت کنند که اختلافات مرتفع گردد و مسلمین با هم در مقابل کفار و مشرکین متحد شوند. آنها می‌خواهند اسلام نباشد تا بتوانند فضایل ما را بگیرند. در زمانی که همه مسلمین گرفتار کفار و مشرکین و منافقین هستند، وقت آن نیست که ما با هم جنگ و نزاع کنیم.
صدام با اساس اسلام مخالف است‌
اما مسئله‌ای که بین ما و عراق است- و ممکن است شما از آن بی‌اطلاع باشید- این است که صدام از زمانی که من در نجف تبعید بودم، در بین مردم، به عنوان مخالف اسلام و به جلّادی و خونخواری معروف بود. البته در آن زمان، هنوز رئیس دولت نبود. اما وقتی که رئیس جمهور شد، به اسم اینکه ایران و ایرانیها فارس و مجوسند، با تحریک امریکا، از زمین و دریا و هوا به ایران حمله کرد، و ملت ما وقتی که متوجه گشت، همراه با قوای مسلح اسلام، آنها را متوقف ساخت. و الآن هم که سال سوم جنگ نزدیک است، صدام مهاجم و ما همیشه در حال دفاع بوده‌ایم. ما بر حسب حکم اسلام و قرآن و عقل نمی‌توانیم که دفاع نکنیم. آنها هر روز به شهرهای ایران و بر روی مردم بی‌دفاع، بمب و یا موشک می‌اندازند و تا زمانی که آنها این گونه تجاوز می‌کنند، ما دفاع خواهیم کرد.
صدام در طول این مدت مرتب می‌گفت: «صلح» و صلح او عبارت از این بود که خوزستان به او داده شود. ما الآن هم صلح را می‌خواهیم، به شرط اینکه آدم متجاوز سر جایش بنشیند. ملت ما ایستاده و در صحنه است تا به خواسته‌های مشروع خود دست یابد؛ زیرا عراقیها به کشور ما آمده‌اند و هر کجا را که گرفته‌اند با بمب خراب کرده‌اند، به طوری که الآن بسیاری از شهرها و دهات غرب و جنوب به تل خاکی تبدیل گردیده است. حرف ما این است که متجاوز باید غرامت ما را بدهد و اشخاص با صلاحیت بیایند و متجاوز را تشخیص داده و مجازات کنند. ما هرگز به مردم عراق تعدی نکرده‌ایم. در حالی که نیروهای ما می‌توانند بغداد و یا بصره را بزنند، ولی این کار را نمی‌کنند. شما تحقیق کنید و ببینید که آنها هر روز آبادان و بعضی از شهرهای دیگر ما را می‌زنند و مردم بی‌دفاع ما را کشته و می‌گویند ما نظامیها را می‌کشیم. ما با ملت عراق برادر هستیم و خاک آنجا را مقدس می‌دانیم. آنجا محل اهل بیت و مدفن امیر المومنین و امام حسین- علیهم‌ السلام- است. دو سوم مردم آنجا شیعه و برادران اهل سنت هم با ما موافقند، در حالی که صدام با اساس اسلام مخالف است و تابع آن مرد عفلقی  می‌باشد. ما حاضریم صلح کنیم، ولی نمی‌شود متجاوز را مجازات نکرد و غرامت تجاوز را نگرفت؛ اسلام هم چنین اجازه‌ای را نمی‌دهد. اینها با کمک رادیوهای بیگانه تبلیغ می‌کنند که ایران می‌خواهد کشورهای خلیج فارس را بگیرد. ما همان گونه که مکرر گفته‌ایم، شارع مقدس به ما اجازه چنین کاری را نمی‌دهد، اما اینکه مسلمین از جان و مال و نوامیس خود دفاع کنند، این را، هم خدا و هم عقل و هم شرع اجازه می‌دهد. ما ملت مظلومی هستیم و از شما می‌خواهیم در مسائل مربوط به ما تحقیق کنید.
شما ملاحظه کردید در لبنان یک دولت پوشالی دو میلیونی- یعنی، اسرائیل- در مقابل یک میلیارد مسلمان ایستاد و حمله کرد و آن قدر جنایت کرد که در تاریخ کم نظیر است. آن وقت می‌بینیم که دولتهای اسلامی در تلاشند که آن را به رسمیت بشناسند. ما می‌گوییم اسرائیل باید از صفحه روزگار محو شود و بیت المقدس مال مسلمین و قبله اول مسلمین است. خداوند به همه شما توفیق عنایت کند.
و السلام علیکم و رحمه الله و برکاته.