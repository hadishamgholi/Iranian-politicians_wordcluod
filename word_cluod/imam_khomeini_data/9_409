بسم الله الرحمن الرحیم‌
دو شرط مهم در رسیدن به اهداف انقلاب‌
من از این روحیه‌ای که در جوانهای ما در همه نقاط کشور حاصل شده است خیلی متشکرم و خیلی امیدوار. ما امیدمان به شما جوانهاست، آن جوانهایی که برای اسلام خدمت کردید و رنج بردید و در مقابل طاغوت ایستادگی کردید و یک روح انسانی- اسلامی در همه زنده شده است و این موجب این است که ما آن مقاصدی که داریم و حالا در آستانه آن مقاصد هستیم، ان شاء الله بتوانیم اجرا کنیم. لکن دو جهت باید؛ یعنی دو شرط دارد: یک شرط اینکه این روح نهضتی و انقلابی را حفظش کنید و لو به اینکه هر چند وقت یک دفعه در شهر خودتان اینها راهپیمایی کنید که این انقلاب، روح انقلابی محفوظ باشد. و یکی که از این بالاتر است، روح ایمانی است. انقلاب تنها ما را به مقصد نرساند، ایمان ما را به مقصد رساند؛ خدا ما را به مقصد رساند. همه این حرفها، همه این کارها، با دست غیبی واقع شد، و الّا یک ملتی که چیزی در دستش نبود، اسلحه صحیحی نداشت، چهار تا تفنگی که حالا می‌بینید اینها غنایم جنگی است، شما نداشتید همچو چیزی، مع ذلک خداوند طوری کرد که اسلحه‌های آنها را نگذاشت استعمال بشود، یعنی نه اینکه آنها اسلحه نداشتند؛ آنها تانک داشتند، توپ داشتند، طیّاره داشتند، فانتوم داشتند، عدّه داشتند لکن خداوند شما را به «رُعْب» نصرت کرد، در دلشان یک ترسی انداخت، همان ترس اسباب شکستشان شد.
تحول الهی در روحیه ملت‌
ایمان شما و ایمان ملت ما، زن و مردش، بچه و بزرگش، یک مساله بود که نمی‌توانیم‌ ما به حساب افراد، اشخاص، شخصیتها، بگذاریم، یک مطلبی که در عرض یک مدت کمی طوری شد که بچه‌ها زبان باز می‌کردند و شعار می‌دادند. در دبستانها بچه‌های کوچک اعتصاب می‌کردند شعار می‌دادند. در دبیرستانها همین طور؛ در دانشگاهها همین طور، بازار همین طور، کارخانه‌ها همین طور، خود ادارات همین طور، اسباب این شد که آنها هی فوج فوج برگشتند به طرف ملت، قوّه‌های آنها، خداوند همچو کرد که این قوّه‌ها برگشت طرف ملت؛ ملت قدرت پیدا کرد، قدرت ایمان و قدرت عمل پیدا کرد و یک همچو قدرت بزرگی را درهم شکست. این غیر از یک دست غیبی چیز دیگری نبود؛ همه را پای خدا حساب کنید و ایمان خودتان را تقویت کنید. با این ایمان، با این انقلاب و روح انقلابی شما ان شاء الله پیروز می‌شوید، و پیروزی را به آخر می‌رسانید و ان شاء الله از کشور خودتان به کشورهای خارجی، کشورهای اسلامی سرایت می‌کند. و امیدوارم که ان شاء الله همه شما موفق باشید.
و همین روح متحوّل انقلابی است که شما را با بودن همه وسایل پیاده راه می‌اندازد. این خداست که شما را پیاده راه انداخته است. خودمان ملتفت نیستیم این چیزها را یک روحی خدایی به آدم می‌دهد که یک وقت یک همچو کارهایی انجام بدهد.
از امریکا آمده بودند برای جهاد سازندگی، یک دسته از جوانها- شاید عددشان یک قدری کمتر از شما بود- در چند وقت پیش از این از امریکا آمده بودند برای جهاد سازندگی. خوب این یک مساله است که سابقاً هیچ مطرح نبود این مسائل؛ این مسائل نبود اصلش شما پاشید پیاده راه بیفتید برای اینکه مثلًا در اینجا باشید. این یک مطلبی است که خدا درست کرده است و چیزی که به دست خدا واقع بشود شکست ندارد. ان شاء الله برای شما دیگر شکست نیست. و شما مقابل کفر و زندقه و ستم و چپاولگری ایستادگی کردید و تا اینجا هم پیروز شدید و از این به بعد هم پیروز می‌شوید. و خداوند شما را، همان طوری که این راه طولانی را طی کردید و آمدید، در راههایی که در پیش دارید مثل برق شما را بگذراند. ان شاء الله موفق و موید باشید؛ سلامت باشید.