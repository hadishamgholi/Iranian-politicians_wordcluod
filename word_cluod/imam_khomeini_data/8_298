بسم الله الرحمن الرحیم‌
پیشرفت اسلام با جانبازی و فداکاری‌
من باید از آقایان [که‌] از راه دور تشریف آورده‌اند و در این هوای گرم، در این منزل کوچک، زیر آفتاب، تشریف دارند و تحمل زحمت می‌کنند، و از خانمهایی که تشریف آورده‌اند و در این هوای گرم مستمع هستند، تشکر کنم؛ و سعادت همه را از خدای تبارک و تعالی مسالت کنم. آنچه که زحمتها را آسان می‌کند این است که برای خداست. کاری که برای خدا باشد تحملش آسان است؛ و لو در آفتاب باشد، و لو در گرما باشد. اولیای خدا برای خدا زحمتها کشیدند. اسلام با خون پیش رفت؛ با زحمت پیش رفت، با فداکاری پیش رفت، و ما باید با فداکاری پیشرفت کنیم. اسلام محتاج به فداکاران است، قرآن کریم محتاج به فداکاری قشرهای ملت است، پیغمبر اکرم به این امت چشم دوخته است، نامه‌های اعمال پیش ایشان می‌رود، و ما باید کوشش کنیم که رضایت خدای تبارک و تعالی را به دست بیاوریم. شما با زحمتهای خودتان، با رنجهای خودتان، چه آقایان و چه خانمها، این پیروزی را تحصیل کردید؛ و باید با زحمتهای خودتان، با رنجهای خودتان، با فداکاریهای خودتان، ادامه بدهید.
شناسایی عناصر مرموز و چهره‌های مشکوک‌
الآن موقعی است که احتیاج به ادامه نهضت است. نهضت نارس است؛ بین راه است؛ و شیاطین توطئه می‌کنند. باید همه ملت با هم، همه قشرها با هم، آنها که برای اسلام دلشان می‌تپد، آنهایی که برای ملت دلشان می‌تپد، آنهایی که کشور خودشان را می‌خواهند، باید از مسائل خصوصی، از مطالبی که مربوط به خودشان هست، از آمال و آرزوهای شخصی دست بردارند، و به فکر ملت باشند و به فکر اسلام باشند و به فکر کشور باشند. توطئه‌ها را با وحدت کلمه خنثی کنند. آنهایی که در بین مردم، کارگرها، دهقانها، دانشکده‌ها، دانشگاهها، می‌روند و تخم فساد می‌کارند، آنها را بشناسند؛ ببینند که اینها کی هستند، و از کجا تایید می‌شوند و کی آنها را تایید می‌کند. قلمهای مسموم را بشناسند. اشخاصی که قلم دست می‌گیرند بر ضد اسلام، بر ضد روحانیت، بر ضد مسیر ملت، قلمفرسایی می‌کنند، بشناسند اینها را. سوابق اینها را به دست بیاورند. مطالعه در احوال اینها و در سوابق اینها بکنند.
بانگ بیدارباش‌
ما احتیاج به وحدت کلمه داریم. زحمت ملت ما برای اسلام است؛ برای اسلام بود. اسلام است که سعادت همه را تامین می‌کند، و اسلام است که ما را به پیروزی رساند. و اسلام است که ما را به پیروزی می‌رساند. اگر اسلام نبود و اگر اسلام نباشد، ملت باز به همان معنایی که سابق بود برمی‌گردد. آنهایی که حکومت می‌خواهند بین ما بکنند، عمالشان را وادار کردند بر ضد اسلام، بر ضد روحانیت عمل کنند؛ قلمفرسایی کنند.
بیدار باشد ملت! بیدار باشید علمای اعلام! خطبای عظام! دانشگاهی! دانشکده‌ای! بازاری! کارگر! دهقان! همه بیدار باشید و دشمنهای خودتان را بشناسید. دشمنهای اسلام را بشناسید. اگر اسلام نبود، اینها که برای آزادی قلمفرسایی می‌کنند اینجا نبودند؛ آزادی نداشتند. آزادی را اسلام به ما داد. قدر این آزادی را بدانید. و قدر این اسلام را بدانید. کسانی که برای کشور می‌خواهند خدمت کنند، به اسلام خدمت کنند، روحانیت را تقویت کنند؛ دانشگاه را تقویت کنند. من از خدای تبارک و تعالی بیداری ملت را مسالت می‌کنم. من از خداوند تعالی سعادت همه ملت را و سعادت و سلامت شما آقایان و خانمها که تشریف دارید مسالت می‌کنم.
و السلام علیکم و رحمه الله و برکاته‌