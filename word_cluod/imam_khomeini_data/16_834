بسم الله الرحمن الرحیم‌
وضع پلیس در جوامع مختلف‌
وضع پلیس در دنیا و در رژیم سابق این بود که همه در خدمت قدرتمندان بودند. و نقشه آنهایی که می‌خواستند در کشورها سلطه پیدا کنند و نمی‌توانستند که همه مردم را تحت نظارت قرار دهند، این بود که یک نفر یا افراد مقتدری را بر سر همه بگمارند؛ مثل رضا خان که یک آدم قلدری بود و به اسم «نجات ایران» وارد شد و همه قدرتها را در دست گرفت و در اختیار انگلیس قرار داد.
پلیس در دنیا در خدمت مردم و بیچاره‌ها نیست، در دنبال قلدرهاست. و اینکه می‌بینید همه قدرت‌ها نسبت به ایران بد شده‌اند و هر موضوع کوچکی را بزرگ و هر امر بزرگی را کوچک می‌کنند، به خاطر این است که پلیس و ارتش امروز ما غیر از همه کشورهاست. پلیس با مردم مختلط است. الآن پلیس با سایر ارگانها با هم و همه در خدمت مکتبی هستند که سالها کوبیده شده است. خدا خواست که این کشور را نجات داد و این هم یک نعمتی بود که متوجه این مسائل بشوند.
اینکه می‌گویم «دنیا چیزهای کوچک خود را بزرگ و آنچه مربوط به ماست، با بی‌توجهی از آن می‌گذرد»، همین قضیه موزه عباسی  بود که آن قدری که من مطلع‌ هستم، راجع به آن اصلًا چیزی ذکر نکرده‌اند، در حالی که این موضوع یکی از مسائل مهم پلیسی بود که اگر یک کشور دوست آنها صد مرتبه کمتر این کار را انجام می‌داد، آنها بزرگ می‌کردند.
اینها از ایران ترسیده‌اند؛ نه از افراد، بلکه از این انسجام و اینکه پلیس و ارتش و دولت در خدمت مردم هستند و مردم پشتیبان آنها می‌باشند که اگر برای یک پلیس در خیابان گرفتاری پیدا شود، مردم در رفع آن همکاری می‌کنند.
و این مطلب را باید همیشه در ذهن داشته باشید و به پرسنل خود تذکر دهید که هنوز دستها در کار است و آنها غافل ننشسته‌اند. آنها یک چیزی را از دست داده‌اند که آن چیز منشا است که همه چیز را از دست آنها بگیرد. و این مساله از منطقه هم گذشته و به خود امریکا رسیده است و این به خاطر آن است که همه در خدمت اسلام هستند و پلیس هم در خدمت اسلام است و همین کارهای شما عبادت است و شما در مقابل خداوند تعالی برای کشف این مساله ارزش دارید، چون شما به کشوری آبرو می‌دهید که برای خدا قیام کرد. و من باید از این کشفی که کردید تشکر کنم که زحمت کشیدید و ماهها روی آن کار کردید.
و السلام علیکم و رحمه الله و برکاته.