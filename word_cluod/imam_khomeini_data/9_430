بسم الله الرحمن الرحیم‌آنچه که امروز برای همه ما لازم است این است که حتی الامکان کوشش کنیم در اینکه آرامش پیدا بشود. اگر حالا که در کردستان اشرار مشغول شرارت هستند و اذهان متوجه به این است که حل کند این قضیه را، در هر جا باز یک صدایی درآید، این موجب می‌شود که افکار متشتت بشود و نتوانند آن مساله را حل کند. من اعتقادم این است که هر جا الآن باید یک قدری آرامش باشد؛ یک قدری توصیه بشود به اینکه آرامش باشد. شما آقایانی که از کرج آمده‌اید و به کردستان هم رفتید من تشکر می‌کنم از شما؛ لکن حالا که برگشتید همچو عجله نکنید در اینکه همه کارها فوراً درست بشود. باید یک قدری در این وقتی که آنجا این انقلاب هست و این آدمکشی و همه اذهان هم متوجه به آنجاست، کاری بکنید که در محل خودتان، هر کس در هر محلی هست، هم صدا باشد، آرام باشد؛ تا اینکه دولت بتواند به آن امر رسیدگی کند. اگر بنا باشد که هر جا صدا درآید و عرض می‌کنم که اختلافات باشد و قشرها مختلف باشند، این موجب می‌شود که خدای نخواسته یک وقتی ضد انقلابیها پیشی کنند و یک وقت یک فاجعه‌ای به کار بیاید. در هر صورت ان شاء الله به این امور رسیدگی می‌شود. لکن یکدفعه و در این حالی که الآن جهاتی دیگر در کار است، که آنها اهمیتش زیاد است، البته به این زودی و فوراً این امور قابل حل نیست و مهمش هم همین هست که اگر بنا باشد هی متشتت باشد.هر جا.
الآن از قزوین آمده بودند و حرفهایی می‌زدند. جاهای دیگر همین طور مسائل هست. و من هم می‌دانم که آشفتگی در کار است و نابسامانی زیاد است. اما الآن مساله کردستان یک مسئله‌ای است برای ایران، برای اینکه از آن طرف مرز هم به آنها ممکن است کمک بشود، و لو کاری نمی‌توانند بکنند، اما خوب، یک کشتاری می‌شود و یک جوانهایی از دست ما می‌رود.یک قدری باید آقایان، همان طوری که تا حالا می‌گویید صبر انقلابی کردیم، باز هم صبر انقلابی بکنید تا بلکه این مسائل حل بشود و همه این مسائل در مجلس شورا باید حل بشود؛ یعنی مردم کوشش کنند که وکلای صالح متدیّن در مجلس بفرستند. تمام گرفتاریها و تمام چیزهایی که بر خلاف موازین عمل می‌شود آنجا حل می‌شود. دیگر نه دولت می‌تواند خودش یک کاری بکند، یک برنامه‌ای بدهد، تا یک وقت خلاف باشد، و اگر چنانچه ان شاء الله آنهایی هم که در مجلس می‌روند- مردم [متدین-] ان شاء الله امیدوارم همین طور هم بشود، برای اینکه مملکت ما همه متدین‌اند اکثراً و وکیل متدین تعیین می‌کنند- وقتی بنا شد وکلا متدین باشند و مقیَّد به احکام شرع باشند که ان شاء الله هستند- آن وقت این مسائل همه‌اش حل می‌شود.
و بعضی از این حرفها هم که مثلًا گفته شده است به اینکه اسباب این شده است که آقایان ترسیده‌اند، من نمی‌دانم چه چیز بوده است که آقایان ترسیده‌اند؟ چه ترسی از مملکت اسلامی هست؟ چه طور آقایان قبلًا نمی‌ترسیدند؟ اینهایی که ترسیده‌اند بعضیشان البته- همانهایی‌اند که می‌خواهند آشوب بپا کنند که می‌گویند ما ترسیدیم. و الّا خوب، چه ترسی هست؟ البته بعضی حرفهایی که شده است، یک حرفهایی است که عمل نخواهد شد. عملی که بر خلاف شرع مقدّس باشد، نخواهد شد. اما خوب، یک خلافهایی هم حالا هست که مهمش این است که مجلس شورا ما نداریم. الآن هر کسی‌ هر جایی یک کاری می‌کند، یا یک طرحی می‌دهد، یا یک برنامه‌ای می‌گذراند، یا یک قانونی مثلًا فی الجمله درست کنند، و اینها بعد از تحقق مجلس شورا، همه اینها به هم می‌خورد. و مجلس شورا یک مجلس اسلامی امیدوارم باشد. و مجلس اسلامی نگذارد که برنامه‌های غیر اسلامی اجرا بشود، یا کارهای خلاف شرع واقع بشود.من هم می‌دانم که الآن همه جای ایران مسائلی هست. هم کمیته‌ها یک مقداری خرابکاری دارند؛ هم در دادگاهها خیلی معلوم نیست همچو با دقت عمل بشود؛ و هم دولت بعضی وقتها برنامه‌هایش بر خلاف است و صحیح نیست. اینها را من مطّلعم، می‌دانم. لکن الآن یک وقتی نیست که ما بخواهیم همه چیز را به هم بزنیم و اوضاع را دگرگون بکنیم. البته از بعضی مسائل که آقایان گفتند و ایشان اشاره کردند، جلوگیری خواهد شد. لکن باید این جهت را متوجه باشید که اگر در بازار دیدید یک صحبتی هست، بروید دنبال اینکه از کجا ریشه‌اش هست؛ دنبالش بکنید، تعقیب بکنید و ریشه را پیدا بکنید، که گاهی وقتها البته یک ریشه‌هایی دارد که این ریشه‌ها با سلیقه شما هم جور نیست؛ با موازین اسلام هم جور نیست. و من امیدوارم که این مسائل حل بشود، و بر خلاف اسلام چیزی واقع نشود ان شاء الله.