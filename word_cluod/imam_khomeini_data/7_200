بسم الله الرحمن الرحیم‌
لزوم شناخت عوامل پیروزی‌
من از همه شما آقایان که از مناطق دور تشریف آورده‌اید برای تفقد از ما و همبستگی با ملت ایران تشکر می‌کنم. من لازم است که بعضی تذکرات را عرض کنم. ما تا اینجا که بحمد الله پیروزمندانه آمدیم باید بفهمیم که با چه نیرو این پیروزی [به‌] دست آمد. اگر ندانیم چه نیرویی بود برای آتیه خطرناک است، و اگر بدانیم چه نیرویی بود و اهتمام نکنیم برای حفظ آن برای آتیه کشور ما خطرناک است. نیروی پیروزمندانه، نیروی اسلام بود، نیروی ایمان جوانان ما به اسلام و به خدای تبارک و تعالی بود؛ توجه به مقصد واحد که آن اسلام و جمهوری اسلام و احکام اسلام [است‌] بود؛ و فداکاری ملت ما برای اسلام و شهادت را فوز عظیم دانستن، رمز پیروزی بود. ما اگر وحدت کلمه نداشتیم، هر یکْ یک مقصدی داشت، هر گروهی به طرفی می‌کشیدند، ممکن نبود بر این قوه شیطانی و قدرتهای بزرگ که در دنبال او بود پیروز شویم.
اجنبیها فهمیدند که ما با قدرت واحد، که قدرت ایمان است و وحدت کلمه و اجتماع گروههای مختلف در یک کلمه، پیروز شدیم. و آنها خوف این را دارند که دست آنها تا ابد قطع شود، درصدد برآمدند که این رمز را از دست ما بگیرند و ما را از این سلاح بزرگ اسلامی خلع کنند. عمال آنها در اقشار ملت راه افتاده‌اند و مفسده می‌کنند؛ دانشگاهها را تعطیل می‌کنند، دانشسراها را با توطئه تعطیل می‌کنند، کشاورزی را نمی‌گذارند راه بیفتد، فرهنگ را نمی‌گذارند صورت اسلامی پیدا کند، صنایع را نمی‌گذارند راه بیفتد. اینها بودند که می‌خواستند رفراندم را نگذارند تحقق پیدا بکند، اینها بودند که بعضی صندوقهای رفراندم را آتش زدند و به بعضی صندوقها حمله کردند و رفراندم را تحریم کردند . اینها فهمیدند که در بین ملت جایی ندارند و ملت ما با وحدت کلمه و با قدرت الهی و ایمان بر همه مشکلات تا اینجا پیروز شده است، می‌خواهند نگذارند پیروزی ما به ثمر برسد. اینها هوادار ملت نیستند، اینها برای کارگر و برای دهقان نمی‌خواهند خدمت کنند؛ اینها دشمن کارگر و دهقان هستند و به صورت دوست درآمده‌اند تا نگذارند برای آنها عمل مثبت انجام بگیرد. آیا رفراندم بر خلاف مسیر ملت بود که آنها مخالفت می‌کردند؟! آیا کشاورزی بر خلاف مسیر ملت است که اینها مخالفت می‌کنند؟! آیا راه انداختن صنایع و کارخانه‌ها بر خلاف مسیر ملت است که اینها مخالفت می‌کنند و با جدیت جلوگیری می‌کنند؟! آیا خانه‌سازی بر خلاف مسیر ملت است که در بین ملت حرفهای نالایق پخش می‌کنند؟! شما از اعمال اینها بفهمید که اینها مُفْسِد هستند و اینها عمال خارجی و مُسْتَعْمِرین هستند و می‌خواهند ما را از مسیر خودمان خارج کنند. مستعمرین لمس کردند این معنا را که ما با وحدت کلمه پیروز شدیم و آنها نتوانستند این عنصر فاسد را با آن همه جدیت در ایران نگه دارند.
هشدار به ضد انقلاب‌
از این به بعد باید شما بیدار باشید، هوشیار باشید؛ نگذارید اینها در بین صفوف شما رخنه کنند و نگذارند شما به مقصد خودتان برسید. اینها نظر صحیح ندارند، اینها دلسوز ملت نیستند؛ اینها عمال اجانب هستند که با صورتهای فریبنده در بین اقشار ملت به راه افتادند و نمی‌گذارند ایران یک آرامشی پیدا بکند تا اینکه برای همه اقشار زندگی مرفه تهیه شود. اینها می‌خواهند با گل‌آلود کردن آب برای اجانب ماهی بگیرند، اینها می‌خواهند باز چپاولگریها را اعاده بدهند، اینها می‌خواهند باز اختناق را برگردانند،همه چیز ما را به باد بدهند. شما آقایان، شما جوانها، شما اقشار ملت، آن رمزی را که به آن رمز پیروز شدید حفظ کنید و آن حفظ وحدت کلمه است. اختلاف را کنار بگذارید، با هم برادروار، با هم با یک صدا به پیش بروید و آن استقرار حکومت عدل اسلامی برای همه، عدالت برای همه. این مفسدین باید بدانند که این برای ملت ما مضر است و برای خودشان هم مضر است. این تفرقه افکنی ملت ما را به باد خواهد داد اگر موفق بشوند، خدای نخواسته. لکن باید بدانند که ما با ملایمت- تا موقعی که محتاج به ملایمت است- با آنها رفتار می‌کنیم و آن وقت که تکلیف برای ما پیدا شد به طور دیگر عمل خواهیم کرد و یک روز حساب را پاک خواهیم کرد.
من از شما آقایان، از تمام ملت ایران، از تمام اقشار ایران، از دانشجویان محترم، از تجار، از کارگران، از کارفرمایان، از همه ملت خواستارم که حفظ کنند وحدت کلمه را و نگذارند اینها در بین اقشار شما تفرقه بیندازند. دقت کنند که اینها عمال خارجی هستند و می‌خواهند با بهانه‌های مختلف آشوب بپا کنند. در این چند روز دیدید که با بهانه بسیار مبتذل- که خود آن آقا  با آن مخالف بود- در خیابانها ریختند و مدارس را تعطیل کردند و مردم را اغفال کردند برای اینکه آشوب بپا بشود. آنها متوجه باشند که قدرت این را ندارند که تفرقه ما بین ما و آقایان دیگر بیندازند. و آقایان با هوشیاری جلو این تفرقه‌ها را می‌گیرند. شما ملت مامورید که با هوشیاری جلو این تفرقه‌ها را بگیرید. جوانان عزیز ما در دانشگاه و در سایر مدارس موظفند که از این توطئه‌ها جلوگیری کنند. عزیزان من! این توطئه گریها بر ضد انقلاب است و اینها که توطئه می‌کنند بر ضد انقلاب هستند؛ تهمتها که می‌زنند برای تفرقه، ضد انقلاب است. انقلاب اسلامی را حفظ کنید و این نهضت را گرم نگه دارید. خداوند تمام شما را حفظ کند و ملت ما را به سعادت و سلامت برساند.