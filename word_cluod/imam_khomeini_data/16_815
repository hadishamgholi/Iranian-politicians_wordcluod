بسم الله الرحمن الرحیم‌ما باید در همه امور هماهنگی را حفظ نماییم، مخصوصاً هماهنگی در تبلیغات که از اهم امور است باید بیشتر حفظ شود. باید سعی کنید وحدت و هماهنگی را به صورتی حفظ نمایید که هر گونه تبلیغات سوء را از بین ببرید.
می‌دانید که سلاح تبلیغات، برنده‌تر از کاربرد سلاح در میدانهای جنگ است؛ باید از اسلحه تبلیغات آنها بیشتر ترسید و متاسفانه ما در این زمینه ضعیف هستیم. ما باید روحیه خود را تقویت کرده و با تمام وجود این را بپذیریم که می‌توانیم روی پای خودمان بایستیم. این خیلی مهم است که متخصصین ما اتکا به تخصص خود کرده‌اند. شما ببینید که محمد رضا چه ضربه‌ای به روحیه پزشکان ما زده، او با طبیبان به گونه‌ای برخورد کرده بود که- مثلًا- برای یک عمل جزئی باید روانه خارج شد. این خود نقشه‌ای بود برای تضعیف روحیه متخصصین ما تا خیال کنند در تمام زمینه‌ها عقب افتاده هستند. ما امروز باید مصمم باشیم تا در تمام رشته‌ها جلو بیفتیم.
شما که قسمتی از تبلیغات دستتان است، باید در این زمینه کوشش کنید تا مردم باور کنند چیزی از سایرین کم ندارند. هر چند رادیوهای بیگانه در دست دشمن است، ولی مردم می‌دانند که آنها دروغ می‌گویند. شما با اتکا به خداوند قوی باشید. هر موضوعی را باید از نو ساخت و آن قدر دنبال کرد تا تداوم پیدا کند. درست است که شما تازه روی کار آمده‌اید، ولی این معنا را در نظر بگیرید که می‌خواهید برای خدا کار کنید، نه مقام و منصب. ما می‌خواهیم کشورمان از هر جهت مستقل باشد، پس باید برای رضای خدا دنبال این کار را بگیریم تا نه تنها کشورمان، بلکه تمام مردم جهان را مستقل کنیم.
امیدوارم با هماهنگی و نظم در تبلیغات تمام دسیسه‌های دشمن خنثی شود. دشمن حمله نظامی نمی‌کند، زیرا می‌داند از حمله نظامی کاری ساخته نیست. آنها می‌خواستند از داخل خود ما ضربه‌ای بزنند، ولی دیدند نشد و نمی‌توانند، با این وجود دست از تبلیغات بر نداشتند، می‌خواهند به وسیله تبلیغات سوء، اتحاد ما را از بین ببرند. پس شما هر چه می‌توانید بیشتر هماهنگ شوید، همه یک هدف را دنبال کنید. امیدوارم در کارهایتان موفق باشید و بتوانید به مردم خدمت کنید.
و السلام علیکم و رحمه الله.