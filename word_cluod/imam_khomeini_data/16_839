بسم اللَّه الرحمن الرحیممن از تشریف فرمایی آقایان که از راه دور آمده‌اند، متشکرم. همان گونه که بارها گفته‌ام، این هم از برکات این جمهوری است که می‌توانیم از نزدیک علمای بلاد را ملاقات کنیم و مسائل را با هم در میان بگذاریم که امید است این رویه مستدام باشد.
مسائلی را که شما اشاره کردید، در طول تاریخ بوده است. طرح مساله جدا بودن سیاست از روحانیت، چیز تازه‌ای نیست. این مساله در زمان بنی امیه طرح شد و در زمان بنی عباس قوّت گرفت. در این زمانهای اخیر هم که دستهای بیگانه در ممالک باز شد، آنها هم به این مساله دامن‌زدند به طوری که مع الاسف بعضی از اشخاص متدین و روحانیون متعهد هم باورشان آمده است که مثلًا اگر یک ملایی در مسائل سیاسی وارد بشود، به او ضربه می‌خورد. این یکی از نقشه‌های بزرگ استعمار است که بعضی باور کردند. من امیدوارم ائمه جمعه که در همه جا هستند، چه در مناطق برادران اهل سنت و چه شیعه، به این مساله زیاد توجه کنند که الآن هم اشخاصی هستند که قصد اخلال دارند و می‌خواهند بین این دو قشر اختلاف ایجاد کنند و این یک مصیبتی است برای مسلمین که باز هم گاهی‌ زمزمه می‌شود، ولی بحمد الله، کم شده است و توطئه اخلالگران شکست خورده است.
چند روز قبل نامه‌ای به من نوشتند که در بعضی از مناطق مثل سیستان و باختران، افرادی در مجالس مذهبی و در بعضی خطبه‌ها مسائل تفرقه افکنی را عنوان کرده‌اند که خود برادران اهل سنت هم به آنها اعتراض کرده و گفته‌اند: حالا وقت این حرفها نیست.
شما می‌دانید که آقایان اهل سنت و علمای شیعه مدتهاست که زحمت می‌کشند که تفرقه را کنار بگذارند و [با] کسانی که پیغمبرشان و دینشان یکی است همراه و برادر باشند، لکن افرادی کوشش می‌کنند که تفرقه ایجاد کنند و شما خوب می‌دانید که چه کسانی از تفرقه سود می‌برند.
شما به مردم توجه دهید که این گونه کارها که از این قبیل افراد سرمی‌زند، به نفع مسلمین نیست و آنها خیرخواه ما نیستند. این گونه کارها و این تفرقه‌ها خدمت به امپریالیسم و خدمت به دشمن است. شما آقایان به این نماز جمعه اهمیت دهید. این هم از برکات جمهوری اسلامی است که این سنت سیاسی- الهی ترویج شود، به طوری که تمام خارجیها متوجه آن شده‌اند که امیدوارم ان شاء الله، باقی بماند.
شما در رابطه با محرومیت آن مناطق فرمودید، من هم می‌دانم. رژیم سابق بنایش به این بود که مردم را در محرومیت نگه دارد. من امیدوارم که این جنگ تمام بشود و دولت هم که مهیاست برای خدمت و خدمتگزار است، خدمت کند. البته می‌دانید که کار مشکل است، لکن با پشتیبانی و موافقت مردم، کارها آسان می‌شود، کما اینکه تا حال هم چنین بوده و مردم پیشقدم شده‌اند و خرابیهای جنگ را که دولت به تنهایی نمی‌توانست حل کند، حل می‌کنند.
امروز ما باید همه پشتیبان یکدیگر باشیم. اگر قشری با قشر دیگر مخالفت کند، کم کم زیاد می‌شود و باعث شکست خواهد بود. من امیدوارم همه بتوانیم تبلیغاتی که علیه ماست خنثی کنیم و وحدت کلمه بین همه ایجاد شود و برادران اهل تسنن و تشیع با هم باشند و همین رویه دنبال شود تا بتوانیم کار کنیم. خداوند همه را توفیق دهد.
و السلام علیکم و رحمه الله و برکاته.