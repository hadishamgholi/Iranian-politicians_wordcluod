بسم الله الرحمن الرحیم‌
تلاش برای آبادانی کشور
از مسائلی که شما و دیگران گزارش داده‌اند، بسیاری از خیانتهایی که به این کشور و مردم گردیده است کشف می‌شود که چه کوششهایی در جهت بازداشتن ما از همه چیز انجام شده و جلوی مغزهایی که می‌توانستند کار بکنند و پیشرفت علمی داشته باشند را گرفته و کشاورزی ما را از بین بردند. شما می‌بینید که چقدر از زمینها هنوز بلااستفاده و چه مقدار از آبها مانند آب کارون به هدر می‌رود. آنها به اسم اینکه ما می‌خواهیم پیشرفت داشته باشیم و مملکت ما مملکت صنعتی باشد، مسئله «اصلاحات ارضی» را بهانه کردند. قضیه آنها قضیه کلاغی شد که می‌خواست راه رفتن کبک را یاد بگیرد که راه رفتن خودش را هم فراموش کرد که خدا خواست و مملکت را از دست آنها گرفت و مسائل و تصمیمات به دست خود مردم افتاد.
اینکه شما گفتید در کارها هماهنگی وجود دارد، کار [ی‌] بسیار خوب و صحیح است. زیرا تا امور آن گونه اجتماعی نباشد و همه افراد یک رویه و هدف را نداشته باشند، کارها پیش نمی‌رود. امروز همه مردم ما می‌خواهند به اسلام و کشورشان خدمت کنند. و ما می‌بینیم در عین حال که این کشوری که به دست ما افتاد [ه‌] هیچ پیشرفتی نداشته است، اما انسانهای آن تبدیل به انسانهای پر شور و فعال گردیده‌اند، که همین دلیل است [بر این‌] که ما می‌توانیم همه کارها را خودمان انجام دهیم. اگر چه امریکا نمی‌خواهد و نمی‌گذارد که ما کار بکنیم، ولی ما و ملت ما به یاری خداوند، بنا داریم کاری بکنیم که‌ آنها نتوانند مانع باشند. و در این جهت لازم است افراد با علوم آشنا شوند؛ البته علمی که در خدمت مردم باشد. در هر صورت، مسئولیت ما امروز زیاد است و باید خودمان مملکتمان را آباد کنیم، و اگر این کار را نکنیم، شکر خدا را بجای نیاورده‌ایم. مسئله کشاورزی در کشور ما در راس امور است. بحمد الله، مملکت از نظر منابع طبیعی، همه چیزش خوب است. آب و زمین خوب دارد و مردمش آگاه و در فکر کشاورزی هستند و دولت باید آنها را تشویق و تقویت بنماید و امکانات لازم را در اختیار آنها بگذارد.
تقویت روح ایمان مردم‌
من از زحماتی که آقایان می‌کشند خیلی تشکر دارم و عمده این است که این کارها را خدا اجر می‌دهد و خدمت به این مردم و خصوصاً روستاییان از بین نمی‌رود. و شما کوشش کنید با افرادی که تماس دارید با استفاده از روحانیون و موعظه، روح ایمان را در آنها تقویت کنید که اگر جنبه ایمان مردم تقویت شد، همه امور به راحتی انجام می‌شود.
مثلًا همین جهاد، در جنگ چقدر کار کرده است. این به خاطر جدیتی است که جوانها دارند و کشور را از خودشان می‌دانند و برای خدا کار می‌کنند. وقتی ایده آنها این باشد کارها بخوبی پیش می‌رود و این طور نباشد که اگر کسری پیدا کردید و یا مشکلی در کارتان پیش آمد دلسرد شوید. به کار خودتان ادامه دهید. من همه شما را دعا می‌کنم و امیدوارم خداوند به شما توفیق خدمت به این مستمندان را که از بزرگترین عبادات نزد اوست، عنایت فرماید.
و السلام علیکم و رحمه الله و برکاته‌