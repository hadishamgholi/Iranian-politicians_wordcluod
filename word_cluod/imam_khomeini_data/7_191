بسم الله الرحمن الرحیم‌
لزوم استمرار نهضت‌
درود بر شما جوانهای غیرتمند و غیور، سلام بر جوانان ایران که به واسطه زحمتهای خود و مجاهدات خود نهضت را به دروازه پیروزی رساندند. ما از شما کارمندان راه آهن و از شما نمایندگان لشکر اهواز تشکر می‌کنیم و برای شما دعای خیر.
ما تا اینجا که رسیده‌ایم مقداری از راه را رفته‌ایم. شما خیال نکنید که ما باز پیروز شده‌ایم؛ ما نصف راه را رفته‌ایم. دست اجانب را کوتاه کردیم؛ آن خائنان اصلی را از اینجا بیرون راندیم با همت شما جوانها؛ و لکن خیلی از راه مانده است و ما باید این راه را تا آخر برسانیم.
ما الآن رژیمِ‌مان جمهوری اسلامی است و باید به آن چیزهایی که در جمهوری اسلامی است پایدار و وفادار باشیم. در جمهوری اسلامی همه آزادیها، همه استقلالها، ... تامین است. اسلام ضامن سعادت بشر است در دنیا و آخرت.
هوشیاری در برابر توطئه عوامل بیگانه‌
شما هوشیار باشید که بسیاری از این اشخاصی که بین مردم افتادند و تبلیغات سوء می‌کنند، می‌خواهند این نهضت ما را به شکست برسانند. شما دوستان، شما برادران من آگاه و بیدار باشید و نگذارید اخلالگران بین شما رخنه کنند. اینها بنا دارند که باز مسائل را به سالهای قبل برگردانند؛ اینها عمال اجانب هستند، اینها به نظر من می‌آید که عمال امریکا هستند و می‌خواهند که همان مسائل را، همان چپاولگری را، همان سلب آزادی و سلب استقلال را- دوباره- به ایران برگردانند. اگر شما دوستان و همه اقشار ملت بیدار نباشند، من خوف آن دارم که خدای نخواسته به شکست برگردیم.
ما از شما آرزوی این داریم که وحدت کلمه‌تان را حفظ کنید. به همه ایران این مطلب را من اعلام می‌کنم که موظفند که حفظ وحدت کلمه بکنند؛ اختلاف بینشان نباشد. در این وقتی که ما به آستانه آزادی رسیدیم، به آستانه پیروزی رسیدیم، نگذارند که فتنه گرها بین آنها ایجاد اختلاف کنند و باز مسائل سابق عود کند. ما همه موظفیم به اسلام وفادار باشیم، اسلام را ترویج کنیم؛ همه باید سرباز اسلام باشیم.
من توحید کلمه شما را از خداوند تعالی خواستارم و سلامت و سعادت همه شما را و همه دوستان ایرانی خود را از خداوند تعالی مسالت می‌کنم. امید است که همه شما در سعادت و سلامت، هم در دنیا و هم در آخرت، باشید.
و السلام علیکم و رحمه الله‌