بسم الله الرحمن الرحیم‌
آرزوی غلبه مستضعفان بر مستکبران زیر پرچم اسلام‌
من از خواهران و برادرانی که در این اتاق کوچک جمع شدند و با روحهای بزرگ بحمد الله مجتمعند تشکر می‌کنم. و من امیدوارم که کشور ایران مایه افتخار اسلام باشد. و امیدوارم که خواهرها و برادرهای ما امروز که زیر پرچم اسلام هستند، به وظایف اسلامی آن طور عمل کنند که مایه افتخار همه ما باشند. شما خواهرها امیدوارم که در محلی که هستید با حسن نیت برای اسلام، برای سربلندی اسلام عمل کنید. و همان طوری که مشغول یک کار ارجمندی هستید، مشغول تهذیب نفس خودتان هم باشید، که از شما به کسانی که آنجا مراجعه به شما می‌کنند سرایت کند، خُلق خوب، نفسانیت خوب، اعمال خوب. ما امروز احتیاج داریم به اینکه همه‌مان یک راه انسانی را پیش بگیریم، که کشورمان این ادعایی را که دارد که جمهوری اسلامی است، شاهد هم بر این ادعا داشته باشد. البته حالا جمهوری اسلامی است رژیم ایران به حسب رای ملت. لکن باید محتوای آن هم از هر جهت اسلامی باشد. به طوری که هر جا قدم بگذارید مثل اینکه قدم در یک عبادتگاه گذاشتید. بیمارستانها همچو باشد که در خدمت خدا باشد، و ارتش همچو باشد که در خدمت خدا باشد. من امیدوارم که همان طور که گفتید پرچم جمهوری اسلامی را بر مملکتهای دیگر هم [به‌] اهتزاز درآورید. امیدوارم که همه مستضعفین زیر پرچم اسلام به مستکبرین غلبه کنند. و زمین را که خداوند ارث آنها قرار داده است از دست‌ چپاولگرها بگیرند. و آن طوری که شایسته است و دستور اسلام هست به آن عمل کنند. و امیدوارم که پهلوانهای عزیز ما همه جا سربلند باشند، و همه جا با یک روح انسانی، یک روح اسلامی، یک نفس مهذب عمل کنند که هر جا بروند علاوه بر اینکه در پهلوانی مقدم بر دیگران بشوند در اخلاق و در آداب و در انسانیت مقدم بر همه باشند. و من امیدوارم که با دست همه خواهرها و برادرها اسلام در ایران تحقق پیدا بکند. احکام اسلام در همه جا پیاده بشود. اخلاق اسلامی در همه قشرها محقق بشود. تا یک کشور نمونه‌ای به دنیا عرضه داده بشود که کشور وقتی رژیم اسلامی شد این طور است وضعش. و الآن می‌دانید که قشرهای مختلفی درصدد هستند که، نگذارند این جمهوری اسلامی به ثمر برسد.
الهام گرفتن افراد نادان از خارج‌
الآن که ملت می‌خواهد رئیس جمهور برای خودشان تعیین کنند، الآن می‌بینید که چه بساطی در همه جا درست کردند. در آذربایجان، در قم، در تهران، در مراکزی که مراکز حساس است و مراکز اسلامی هست، مراکزی است که باید اسلام از اینجاها به جاهای دیگر برسد، این قشرهای نادان که بسیاری از آنها از روی نادانی است، تحت تاثیر یک اشخاصی که الهام از خارج می‌گیرند، الهام از دشمنهای کشور می‌گیرند، اینها به کارهایی دست می‌زنند تا ایران را در خارج بدنام کنند، و اسباب این بشوند که گفته بشود که یک مملکتی است که نمی‌تواند خودش را اداره کند. در صورتی که همه می‌دانید و همه می‌دانند که هیچ انقلابی از این انقلابی که در ایران واقع شد بهتر نبود، و از همه انقلابهای دنیا آرامتر و پرمحتواتر است. و این برای این است که اسلامی است و مردم با روح اسلامی در این مملکت پیش رفتند. اشخاصی که بر خلاف مسیر ملت بودند، و اشخاصی که چپاولگر بودند، اشخاصی که خائن بودند، آنها را کنار گذاشتند و بیرون کردند و مجازات کردند. و بحمد الله مملکت الآن دست خود ملت است. دست دیگران از آن کوتاه است. و من امیدوارم که با وحدتی که حفظ بشود در همه قشرها، باز هم قدمهای‌ دیگری را به پیش برویم. و ان شاء الله مملکت مال خودتان باشد و خودتان اداره بکنید. بهترین وظیفه از برای همه مردم این است که هر کس مشغول هر کاری هست آن را با صفای نیت، با حسن نیت برای خدا خوب انجام بدهد. اگر همه ملت یک همچو روحیه‌ای پیدا بکنند زود کشور ما نجات پیدا می‌کند. و خداوند ان شاء الله همه شما را حفظ کند و موفق باشید. و از همه شما هم تشکر می‌کنم. دعاگوی همه هستم. خدمتگزار همه هستم.