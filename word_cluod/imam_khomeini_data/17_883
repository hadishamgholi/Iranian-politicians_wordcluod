[بسم الله الرحمن الرحیم‌]
داشتن نیت خالص الهی در امور
... همین طور بوده اعانت به تقوا و حسن رفتار، آن را می‌داند. و من امیدوارم که در این سال آینده- یعنی همین سالی که در آن هستیم- نیّتهایمان یک نیّتهای خالص الهی باشد، که در زیر سایه این نیّت خالص الهی، هیچ توجه نکنیم به اختلافاتی که گاهی پیش می‌آید. گاهی افرادی که ممکن است خیلی توجه به همه مسائل نداشته باشند و گاهی دامن‌می‌زنند به آن، اشخاصی که می‌خواهند اختلاف باشد، ما به کلّی قلم سرخ بکشیم روی این طور چیزهایی که هست. البته بینشهای مختلف هست؛ این اشکالی نیست، در عمل ممکن است که انسان خودش را تطبیق بدهد. ان شاء الله این راه را پیش ببریم و این طور نباشد که دیگران به ما هجمه کنند و خودمان از آن غافل باشیم و خودمان مشغول باشیم.
خدمت به محرومین و بازگو نمودن خدمات‌
و عمده نظر به این است که در این سال به این آوارگان، زیاد رسیدگی بشود، و به این مستمندان، به این روستاها زیاد رسیدگی شود. رسیدگیها هم به ملت گفته بشود. مثل اینکه گاهی آقایان، مقدّس مآبی می‌کنند و خیال می‌کنند که این «ریا» ست مثلًا، و حال آنکه گاهی لازم است این، اگر در مقابل شما، هِی گروههایی به گوش مردم خواندند که این دولت هیچ کاری نکرده است، هیچ تغییری واقع نشده است، این همان رژیم سابق است، بزرگترهایشان دارند پدر مردم را درمی‌آورند، اموالشان را چه می‌کنند. رادیو خارج [از قول آنها] گفته بود که- البته فحّاشیهای زیاد به آخوند، آخوندیسم، و به مرحوم آقای کاشانی» و به ما و به همه آقایان و به دولتیها- نه، آنها می‌خواهند این طور باشد.
در مقابل یک تبلیغات دامنه‌داری که همه جا را گرفته است خارج و داخل و اینها، خوب، باید یک اظهار وجودی بکنیم. البته ما به اندازه آنها نمی‌توانیم تبلیغات کنیم، همه دنیا دست آنهاست، تبلیغاتشان را هم همه می‌کنند. اما تا آن اندازه‌ای که می‌توانیم- لا اقل در محیط خودمان، اینهایی که دارند بازی می‌دهند همین محیط را و یک جوّی درست می‌کنند و همه چیز را می‌خواهند به هم بزنند- مطالبمان را بگوییم. لازم است هر چیزی که برای حفظ حیثیت جمهوری اسلامی لازم است ما بگوییم به مردم که ما چه کرده‌ایم.
و وزارت ارشاد هم باید خیلی توجه داشته باشد به این و همه‌مان، این یک مسئله‌ای نیست که من و شما و آقا و دیگران با هم فرقی داشته باشیم. ما همه‌مان باید کوشش کنیم در مقابل همه این تبلیغاتی که دارد بر ضدّ ما می‌شود. کوشش کنیم که خنثی کنیم و می‌شود خنثی کرد ان شاء الله؛ امّا خوب، دیر و زود می‌شود و ما میل داریم زود واقع بشود و الّا خواهد شد. یعنی اگر ما تعهدمان را نسبت به خدای تبارک و تعالی حفظ کنیم خداوند رحمتش را به ما حفظ می‌کند. و خدا نیاورد آن روزی را که ما در مقابل خداوند تبارک و تعالی تعهدی را که داریم حفظ نکنیم. و خدا می‌فرماید شما به عهدتان وفا کنید، من هم به عهدم وفا می‌کنم؛ ما عهدمان این است که خدمتگزار اسلام و این کشور و این مردم بیچاره‌ای که هستند، خدمتگزار اینها باشیم. و خدای تبارک و تعالی کمک می‌کند ان شاء الله. خداوند ان شاء الله این عید را بر همه مسلمین جهان، بر همه مستضعفین جهان مبارک کند. و مبارک آن روزی است که ان شاء الله پیروز بشوند مسلمانها ان شاء الله‌