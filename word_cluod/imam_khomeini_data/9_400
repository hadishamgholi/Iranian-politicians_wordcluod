بسم الله الرحمن الرحیم‌
لزوم توجه بیشتر عربها به اسلام‌
من اولًا از اینکه آقایان در این محل گرم، توی آفتاب، خانه کوچک، مجتمع هستید معذرت می‌خواهم. و باید کلماتم را کوتاه کنم که آقایان در زحمت نباشند. و از همه تشکر می‌کنم که از راه دور آمدند و با من ملاقات کردند، و ما درد دل خودمان را به آنها بگوییم، و آنها هم مطالبی که دارند با ما در میان بگذارند. شما اولی‌ به اسلام هستید از دیگران. شما عرب هستید، و اسلام از عرب است و پیغمبر اسلام عرب است، بنا بر این عرب نسبت به اسلام بیشتر باید توجه داشته باشد، چون اسلام از خود اوست و دیگران دنباله.
امروز روزی است که سرنوشت اسلام، سرنوشت مملکت اسلامی، باید با دست توانای ملت، مِن غیر فرقٍ بین طوایف مختلفه، این سرنوشت تحقق پیدا بکند. امروز روزی است که حساسترین اوقات است برای مملکت ما. از یک طرف، مشغول بررسی قانون اساسی باید بشوند؛ و وکلای بلاد، اهل خبره تعیین بشوند، و مطالعه کنند قانون اساسی را که اساس مملکت و سرنوشت اسلام و مملکت در آن است. و از یک طرف، ملاحظه می‌کنید که در همه جا توطئه‌هایی در کار است که نگذارند این اساس و پایه درست متحقق بشود.
هدف از اغتشاشها
در هر جای از بلاد به وجهی ایجاد اختلاف می‌کنند، و بالخصوص در این چند روز و چند هفته‌ای که مسئله قانون اساسی در پیش آمده است، و مخالفین اسلام و مخالفین شما خوف این را دارند که قانون اساسی طوری تنظیم بشود و تصویب بشود که دست آنها برای همیشه کوتاه بشود. اینها در فکر افتاده‌اند که اذهان ملت را، اذهان مومنین را، اذهان خطبای معظم را، اذهان علمای اعلام را، اذهان سایر قشرها را، از این مسیر مستقیمی که باید حرکت کرد و منتهی شد به تصویب قانون اساسی منحرف کنند به مسائل دیگر. این شلوغیهایی که الآن در کردستان هست، در خوزستان هست، و این اختلافاتی که در همه جاهای مملکت هست، و این توطئه‌هایی که برای ایجاد یک خلاف، برای هیاهو بپا کردن هست، معلوم نیست که مِن باب اتفاق همین طور شده باشد. این یک نقشه‌ای است از آنهایی که می‌خواهند قانون اساسی اسلامی نباشد. هم قشرهای خارج و قدرتهای خارج از اسلام می‌ترسند؛ و هم قشرهای منحرف داخل می‌ترسند. الآن خوف آنها این است که اگر قانون اساسی آن طوری که اسلام می‌خواهد، آن طوری که برنامه قرآن کریم است، اسلام است، تصویب بشود، و دنبالش همین ملت، که اکثریت تام دارند و همین ملت که در رفراندم آن طور پیروز شدند که در دنیا سابقه نداشت، اینها خوف این را دارند که قانون اساسی را خبرگانی که شما ملت تعیین می‌کنید آنها بررسی کنند، یک قانون اساسی اسلامی باشد، و بعد هم که به رفراندم ملت گذاشته می‌شود می‌دانند که اکثریت با ملت است، خوف این را دارند که این مراحل طی بشود و دست خودشان و اربابهایشان از مخازن و از منافع ملت ما کوتاه بشود. از این جهت، ملاحظه کردید که در رفراندم، بعضی از همینهایی که مخالف با اساس هستند تحریم کردند؛ و بعضی از همینهایی که مخالف با اسلام هستند بعضی از صندوقها را سوزاندند؛ یا با اسلحه جلو گرفتند از اینکه رای بدهند. با همه وصف، ملت اسلام و ملت ما یک رای صد، الّا یک یا دو، داد؛ و همه گروهها یک از صد یا یک و نیم از صد رای داشتند. اینها الآن احساس شکست در خودشان کرده‌اند. و در این احساس شکست دست و پا می‌زنند که جدا کنند گروهها را از گروه؛ پخش کنند بین مردم که کُردها علی‌ حده‌اند، عربها علی‌ حده‌اند، بلوچها علی‌ حده‌اند، فارسها علی‌ حده‌اند، ترکها علی‌ حده‌اند؛ و اینها را گروه گروه کنند. در صورتی که اسلام برای هیچ کس امتیازی قائل نیست، الّا برای آنکه به طریقه اسلام رفتار کند و متقی باشد.
تلاش مردمی برای شکست توطئه‌ها
شما برادرها! که از راه دور آمده‌اید اینجا، و الآن هم در رنج هستید توی این آفتاب گرم و سوزان، توجه‌تان را باید معطوف کنید به اینکه مبادا این اشخاص مفسده جو و توطئه‌گر که می‌خواهند جدایی بیندازند ما بین عرب و عجم، ما بین کُرد و تُرک و عرب، و سایر چیزها، نبادا موفق بشوند به اینها. حیله‌های اینها را خنثی‌ کنید. وقتی بنا شد که همه خطبای عرب و عجم در منابر گفتند ما همه برادر هستیم و همه اهل قرآن هستیم و همه اهل اسلام هستیم، دیگر حرفی باقی نمی‌ماند که اینها توطئه بکنند و بخواهند که این قانون اساسی، تاسیس آن درست نشود. باید دقت کنید، توجه کنید به اینکه در یک همچو موقعی همه اذهانتان متوجه به این باشد که قانون اساسی درست از کار درآید و اسلامی باشد. سرنوشت همه ما بر قانون اساسی [است‌] و بعد هم مجلس خبرگان؛ و بعد هم مجلس شورا، که ملی باشد؛ مثل سابق نباشد که تحت فرمان دیگران باشد.
بنا بر این، آن چیزی را که من از شماها خواهش می‌کنم این است که گوش به حرف اینهایی که الآن می‌خواهند تفرقه بیندازند ندهید، توجهتان به مقصد باشد، توجهتان به پیشرفت اسلام باشد. همه قشرهای ملت، الّا نادری که انحراف از اسلام دارند، با شما و با هم هستید. همه باید دست برادری به هم بدهید و این توطئه‌ها را خنثی‌ کنید.
ویژگیهای اعضای مجلس خبرگان‌
و اشخاص خبره‌ای که می‌خواهید بفرستید به ملاحظه و بررسی قانون اساسی، که اساس را درست کنند، اشخاص با اوصافی که اسلام باشد؛ مسْلم باشد؛ معتقد باشد به مذهب؛ معتقد باشد به طریقه ما؛ و انحراف راست و چپی نداشته باشد؛ انحرافات دیگر نداشته باشد؛ امین باشد؛ اسلام را بشناسد، اهل اسلام باشد، عالم اسلام باشد. یک همچو اشخاصی را تعیین کنید و بفرستید، تا اینکه قانون اساسی شما را مطالعه کنند، و یک قانون‌ اساسی مطابق اسلام بررسی شده و مطابق اسلام عرضه کنند. اختلافاتْ امروز بسیار مضرّ است، از همه اوقات ضرر اختلافات الآن بیشتر است. اگر یک اشخاصی پیدا شدند و خواستند به تبلیغات سوئشان اختلافی بین شما برادرها ایجاد کنند، بین برادرهای عرب و عجم، بین برادرهای کُرد و غیر کُرد، تُرک و غیر تُرک، بدانید که توطئه است، و می‌خواهند همه‌تان را منحرف کنند از آن اساس، و خدای نخواسته قانون اساسی ما را به طور انحرافی درست بکنند.
ان شاء الله خداوند همه شما را موفق کند. و ثانیاً از همه شما تشکر می‌کنم که در اینجا هستید.
و السلام علیکم و رحمه الله و برکاته‌