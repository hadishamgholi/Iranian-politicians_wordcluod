بسم الله الرحمن الرحیم‌
اینکه شما با ابتکارات خود و اعتماد به خداوند کارهای مهمی انجام داده‌اید و دستگاههای پیچیده‌ای را به کار انداخته‌اید، موجب تقدیر و تشکر است. اتکال به نفس، بعد از اعتماد به خداوند منشا خیرات است. و اگر کشورها ما را آرام بگذارند، مردم همه امور را اصلاح می‌کنند. مهم این است که شما خودتان را بیابید؛ زیرا در رژیم گذشته، ما خودمان را گم کرده بودیم و آنها  هر کاری که می‌خواستند کردند و به ما تزریق کردند که شما توانایی انجام کارها را ندارید و دانشمندان ما از آنها توسری می‌خورند. و این بود وضع ما، و مردم ما هم می‌گفتند: برای چه کسی کار بکنیم؛ چون همه چیز ما وابسته است. و مصیبت بالاتر این بود که جوانان ما با دستور مستشاران خارجی عمل می‌کردند و منافعشان به جیب اجانب می‌رفت. و قهراً هر کسی که می‌خواست در چنین محیطی انسان مستقلی باشد، توسری می‌خورد و از مسائل مایوس و افسرده می‌شد. ولی اکنون که بحمد الله، از شر آنها پاکسازی شده است، می‌بینید که جوانان عزیز و مردم ما توانایی انجام کارها و برداشتن موانع را دارند. و من امیدوارم که بزودی به حد خودکفایی برسیم. من دعاگوی همه شما هستم.
و السلام.