بسم الله الرحمن الرحیم‌
فداکاری مردم برای اسلام‌
من باید از شما آقایان- شما جوانان برومند- تشکر کنم. شما در این ماجرایی که در قم این همه خسارات وارد شده بود- و در ایران هم- پایداری کردید و الحمد للَّه دشمن را عقب زدید. با جدیت شما جوانها رفراندم بحمد الله به طور آبرومند، به طور بی‌سابقه انجام شد. این رفراندم در دنیا نظیر نداشت. [در] یک مملکت 35 میلیونی، بیست میلیون پای صندوق حاضر بشود، در هیچ مملکتی سابقه ندارد. در رفراندمهایی که در این مدتها در ایران شده است، می‌گفتند شش میلیون شرکت کرده‌اند؛ و ما همان وقت فرستادیم و تفتیش کردند که اینها چه می‌گویند، گفتند [تنها] دو هزار نفر! رفراندمهای دیگری هم بود که آنها هم چیزی نبود.
این رفراندم یک رفراندم اسلامی بود، نه یک رفراندم سیاسی. مردم برای اسلام خون می‌دهند نه برای سیاست. برای سیاست اسلامی. ملت ما به واسطه اتکا به اسلام، این نهضت را پیش برد. ملت ما عاشق شهادت بود؛ با عشق به شهادت این نهضت پیش رفت. اگر این عشق و علاقه نبود، هرگز ما در مقابل آن همه قدرت پیروز نمی‌شدیم. پیروزی ما دنبال این بود که همه اسلامی بودید، همه توجه به دیانت داشتید. در رفراندم همه عشق داشتید به اینکه در این صندوقها رای بیندازید. آنهایی که موفق به رای انداختن نشدند، بچه‌هایی که کمتر از شانزده سال داشتند و این توفیق برایشان حاصل نشد، نگران بودند؛ آنها هم می‌خواستند رای بدهند. این رای شما رای صد در صد بود، باید گفت رای صد در صد بود. در بیست میلیون، صد و چهل هزار، صد و چهل و چند هزار مخالف یا ممتنع، این توفیق صد در صد است. و من از شما که زحمت کشیدید و این صندوقها را حفظ کردید و برای اسلام و برای کشور خودتان زحمت کشیدید، تشکر می‌کنم. خداوند شما را توفیق عنایت کند؛ خداوند به شما سعادت بدهد.
مجلس موسسان و مجلس شورا
البته مرحله‌های دیگری هم داریم که امید ما به شما جوانان است؛ مرحله رای‌گیری برای وکلای مجلس موسسان، رای‌گیری برای وکلای مجلس شورا. این دو مرحله را هم ما [در] پیش داریم که بعد برویم سراغ مرحله‌های دیگر. و من در همین دو مرحله هم همه امیدم به شما جوانهاست- جوانهای ایران، جوانهای همه کشور. و من امیدوارم که با همت والای شما جوانها ما در آن دو مرحله [هم‌] پیروز بشویم و وکلایی که وارد مجلس موسسان می‌کنیم وکلای اسلامی باشند، وکلای امین باشند، فضلای ملت باشند. و همین طور در مجلس شورا. بعد از این مرحله،  مجلس موسسان است؛ برای اینکه قانون اساسی را رای به آن بدهند. و [در] آنجا هم شما آقایان باید- البته مجلس خودتان هست، کشور خودتان هست، اسلام خودتان است- در آنجا هم باید زحمت بکشید و موجبات تشکر ما را فراهم کنید.
و السلام علیکم و رحمه الله‌