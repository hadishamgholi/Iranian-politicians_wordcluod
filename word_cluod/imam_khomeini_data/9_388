بسم الله الرحمن الرحیم‌
شما برادران پاسدار که از سپیددشت آمده‌اید، من از خدای تبارک و تعالی میِ‌خواهم که سفیدرو باشید پیش خدا. ان شاء الله همه‌مان در این نهضت کاری بکنیم که پیش خدای تبارک و تعالی سفیدرو باشیم.امروز ملتفتید که هرجا یک نغمه‌های ضعیف البته، اما ناراحت‌کننده هست و پاسدارها بحمد الله- همه جا قدرت دارند، و همه جا جلوگیری می‌کنند از این ریشه‌های فاسدی که در صدد توطئه هستند و با هوشیاری، ما از زحمات هوشیارانه شماها تشکر می‌کنیم. و امیدواریم که این خدمت را که خدمت به اسلام است و خدمت به امام زمان- سلام الله علیه- است به آخر برسانید و برسانیم و همه با هم این منزل را طی بکنیم. و ان شاء الله وکلایی که اشخاصی که اهل خبره هستند، خوب تعیین بشوند؛ و قانون را خوب، به طوری که با اسلام موافق باشد و با مصلحت مسلمین موافق باشد، بررسی بکنند و ان شاء الله تصویب بشود. اساس مملکت که عبارت از قانونش است درست بشود و در این مدت که این قانون باید تصویب بشود و بعدش رئیس جمهور تعیین بشود و مجلس شورا تعیین بشود، از موارد حساسی است که پاسداریش با شما آقایان است. همه باید پاسداری بکنیم؛ لکن یک پاسداری است که از قوّه جوان برمی‌آید؛ یک پاسداری است که از ماها، که با صحبت باید [باشد]. من از خدا می‌خواهم که شماها ان شاء الله همان طوری که اسمتان پاسدار است و در این زیّ شرافتمندانه وارد هستید، پاسداران امام زمان‌ سلام الله علیه- باشید و خدای تبارک و تعالی شما را حفظ کند و سعادتمند کند؛ قدرت و قوّت بدهد، و همه در همین راهی که نهضت باشد، در این راه بروید، و حفظ کنید این نهضت را، نگذارید اختلافات واقع بشود.پاسدارها در عین حالی که شغلشان بسیار شریف است، لکن مسئولیتشان هم زیاد است. مبادا یک وقتی کاری انجام داده بشود، از بعض از نادانها که اسباب این بشود که اصل پاسداران را مردم راجع به آنها یک چیزی بگویند. باید خود شما از اشخاصی که یک قدری مثلًا جوان هستند، یک قدری تند هستند، یا گاهی جهالت دارند، شماها باید جلوگیری کنید. نگذارید یک وقتی پاسداری مثلًا یک کار خلافی بکند، موجب بشود که بگویند پاسدارهای جمهوری اسلامی هم این طوری هستند، و این امر مهمی است که به عهده خود شماست، و امیدوارم از این به بعد هم پاسداریتان یک پاسداری خالصانه و برای اسلام باشد و همه با هم به پیش بروید و موفَّق و مویَّد باشید. و امیدوارم که این بچه‌هایی که حالا آمدند برای ما شعر خواندند، اینها هم پاسداران اسلام بشوند و بعدها ملحق بشوند به شماها در پاسداری، و خوب تربیت بشوند و خوب درس بخوانند. خدا همه شما را ان شاء الله حفظ کند و من دعا به همه می‌کنم و خدمتگزار همه شما هستم. سلام بر همه شما، ان شاء الله موفق و موید باشید.