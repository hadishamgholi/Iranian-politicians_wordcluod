جمعه تهران‌
بسم الله الرحمن الرحیم‌
تشکیل حکومت در راستای تبعیت از پیامبر (ص) و ائمه (ع)
البته آقایان باید بنده را موعظه کنند، لکن از آنجا که حق برادری موعظه است، مسائلی را عرض می‌کنم. تحقیقاً احیای نماز جمعه در ایران از مسائل بسیار مهم است.
نماز جمعه موجب می‌شود تا مسائل فراموش شده در اسلام به بهترین وجه برای مردم گفته شود. در قدیم اگر یک روحانی راجع به امور سیاسی مردم صحبت می‌کرد می‌گفتند رهایش کنید او سیاسی است، که این نوع فکر بلااشکال از شیاطین داخل و خارج بوده است. آنها به ما باورانده بودند که روحانی باید عبایش را سر بکشد و فقط برود مسجد نماز معمولی‌اش را بخواند. روحانی حق دخالت در هیچ امری را نداشت. ولی واقعیت این است که ما تابع حضرت رسول و ائمه- علیهم السلام- هستیم که همه امور دست آنها بود، حکومت تشکیل دادند و مردم را هدایت نمودند.
توصیه به ساده زیستی اهل علم‌
بحمد الله امروز وارد مسائل سیاسی شدن دیگر عیبی ندارد، ولی باید توجه کنید که همه متوجه شما هستند، لذا زیّ  اهل علم خودتان را حفظ کنید. درست مانند علمای گذشته ساده زندگی کنید. در گذشته چه طلبه و چه عالم بزرگ شهر زندگیشان از سطح معمولی مردم پایینتر بود و یا مثل آنها بود. امروز سعی کنید زندگیتان از زی آخوندی‌ تغییر نکند. اگر روزی از نظر زندگی از مردم عادی بالاتر رفتید بدانید که دیر یا زود مطرود می‌شوید؛ برای اینکه مردم می‌گویند ببینید آن وقت نداشتند که مثل مردم زندگی می‌کردند، امروز که دارند و دستشان می‌رسد از مردم فاصله گرفتند. باید وضع مثل سابق باشد، باید طوری زندگی کنیم که نگویند طاغوتی هستیم.
بیان وظائف ائمه جمعه در خطبه‌های نماز
مساله دیگر خطبه‌های نماز جمعه است؛ باید مردم را امر به تقوا کنید، امر به تقوا در خطبه اول واجب است و در خطبه دوم بنا بر احتیاط واجب است. مسائل اخلاقی را به مردم بگویید و آنها را به داشتن اخلاق اسلامی ترغیب کنید. مطالب روز را برای مردم بگویید، آنچه در طول یک هفته در کشور اتفاق می‌افتد، آنها را برای مردم بگویید.
مردم را در صحنه حاضر نگه دارید که آنچه انقلاب و ایران را حفظ کرده حضور مردم در صحنه است. در تمام دنیا مردمی به خوبی مردم ایران پیدا نمی‌شود. امروز مردم پشتیبان انقلاب اسلامی و دولت هستند. پشتیبانی مردم از دولت به خاطر این است که دولت را اسلامی می‌دانند و می‌دانند که طرفداری از دولت، طرفداری از اسلام است؛ تنها به این خاطر است که از دولت پشتیبانی می‌کنند، این پشتیبانی را باید حفظ کنید. ائمه جمعه در سراسر ایران بالاترین اجتماع را دارند؛ از این اجتماعات استفاده کنید و جهات شرعی و سیاسی را به مردم تذکّر دهید، آنان را در مقابل شیاطین مجهز کنید. امروز دولت با تمام توان دارد زحمت می‌کشد، و آنچه از دستش برمی‌آید انجام می‌دهد؛ کار مشکل است.
امروز اکثر حکومتها با ما خوب نیستند. دشمنان ما خیلی کارها علیه ما کردند، اختلافات داخلی را به وجود آوردند فایده نکرده، جنگ را بر ما تحمیل کردند و باز هم ما را رها نمی‌کنند؛ با تمام این مشکلات این همه کار شده است. البته کمبودهایی هست و گرانی هم بسیار است و مردم هم از اینها ناراحت‌اند، ولی در کجا این کمبودها و گرانیها نیست.
هنوز در شوروی با آن همه ادعاهایش صفهای طولانی هست. در ایران هم گرانی و کمبود هست، ولی باید به خاطر اسلام مقاومت کرد. البته مردمی که در جنگ جوان‌ می‌دهند، در مقابل این مشکلات که ناراحت نمی‌شوند. آنها که در جبهه‌ها هستند از مشکلات نمی‌هراسند و مقاومت می‌کنند. کسانی که می‌جنگند و مبارزه می‌کنند در مقابل کمبودها صبر می‌کنند، ولی آن عده‌ای که در کنار نشستند، آن عدّه‌ای که عیّاشی می‌کردند و جلوی عیّاشیهایشان گرفته شده ناراحت‌اند، آنها هستند که دولت را تضعیف می‌کنند و دایم می‌گویند کمبود هست، اینها هستند که مشغول تضعیف دولت هستند.
آقایان باید در نماز جمعه‌ها دولت را پشتیبانی کنند. امیدوارم نماز جمعه‌ها با قدرت هر چه بیشتر انجام شود. خداوند همه‌تان را تایید کند.
و السلام علیکم‌