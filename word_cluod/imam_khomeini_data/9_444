بسم الله الرحمن الرحیم‌من هر چه را فراموش کنم، این عواطف را فراموش نمی‌کنم. این عواطف، این جوانهایی که از راههای دور با پای پیاده آمده‌اند اینجا، و با من ملاقات می‌کنند.
کاش من هم می‌توانستم پیاده بیایم پیش شما بازدید کنم. لکن من دعاگوی شما هستم و خدمتگزار شما و ملت ایران. و از خدای تبارک و تعالی سعادت همه شما را می‌خواهم.
و آن چیزی که برای من اعجاب‌آور است آن قضیه شکست طاغوت نیست؛ آن قضیه شکست شیطان است و تحول شما جوانها به یک انسانهای متعهد. در این نهضت آن چیزی که خیلی برای من مطرح است، تحولی است که پیدا شد در ملت ما. در عرض یکی دو سال، یک تحولات روحی، یک تحولات فکری پیدا شد که این تحولات روحی و فکری مایه امیدواری است. و ان شاء الله با همین تحول باقی باشید؛ و با همین تحول به پیش بروید؛ و با همین تحول، ایران را بسازید و جمهوری اسلامی را با محتوای آن- که پیاده شدن تمام احکام اسلام است، ان شاء الله. خداوند شماها را ان شاء الله حفظ کند و شماها برای ایران باقی باشید و حفظ کنید این نهضت را. خداوند همه‌تان را حفظ کند، شما نهضت را حفظ کنید و خداوند شما را.و اگر بخواهید که اسلام تحقق پیدا بکند، همه آثار شرک و کفر از این مملکت از بین برود، باید این وحدت کلمه و این نهضت را حفظ کنید. و مهم این است که این تحولی که خدای تبارک و تعالی به قدرت تامّه خودش در شما ایجاد کرده است، قدرش را بدانید و حفظش کنید. این یک معنایی است که خدا ایجاد کرده است در شما. این تحولی است که خدا ایجاد کرده. این همه زحمت و رنج می‌برید و با آغوش باز استقبال می‌کنید، این یک تحول روحانی است؛ یک معنای غیبی الهی است. قدرش را بدانید و حفظ کنید، و خداوند به شما پیروزی خواهد داد. تا این تحول هست شما پیروزید. ان شاء الله همه موفق باشید، همه موید باشید.