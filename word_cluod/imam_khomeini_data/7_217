بسم الله الرحمن الرحیم‌
شما نیروی هوایی امروز نیروی آسمانی هستید، نیروی اسلامی هستید، پشتیبان اسلام هستید؛ اسلام پشتیبان شماست، ملت پشتیبان شماست. ما همه پشتیبان شما. و همه با هم- همه با هم- باید این نیروی بزرگ اسلامی- انسانی را به پیش ببریم. حکومت اسلامی، جمهوری اسلامی، عدل اسلامی را مستقر کنید. با عدل اسلامی، همه و همه، در آزادی و استقلال و رفاه خواهند بود. آن نیروهای شیطانی بود که ما را از شما و شما را از ما جدا می‌کرد و بهره‌برداری می‌کرد. اسلام برای همه است و با همه. «ید الله» با جماعت است، دست خدا با شماست. تا همه با هم هستید و همه اسلام را می‌خواهید، خدا با شماست و تا خدا با شماست، کسی با شما نمی‌تواند معارضه کند. این شیاطین که در بین ملت تفرقه‌اندازی می‌کنند، آگاه باشند که نمی‌توانند این نیروی انسانی را شکست بدهند. بیهوده تفرقه‌اندازی می‌کنند، شیطنت می‌کنند. آمال آنها، آرزوی آنها تحقق پیدا نخواهد کرد. خداوند خواسته است که مستضعفین بر مستکبرین غلبه کنند. غلبه کردند و می‌کنند. دوستان من! عزیزان من! همه با هم باشید؛ برادر باشید، از تفرقه پرهیز کنید، همه برای اسلام، همه برای خدا، همه نیروی الهی. شما نیروی هوایی، نیروهای الهی هستید. همه نیروها نیروی الهی‌اند؛ ملت نیروی الهی است. دست خدا با شماست. خداوند همه شما را حفظ کند. همه با هم- همه با هم- برای اسلام به پیش!
و السلام علیکم و رحمه الله و برکاته‌