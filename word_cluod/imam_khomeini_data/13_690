بسم الله الرحمن الرحیم‌
وظیفه همگانی سفارش به صبر و حق‌
آقایان که از راه دور آمده‌اند، از تبریز، از خراسان، در این هوای سرد زحمت کشیده‌اید و این راههای طولانی را طی کردید و در این جای کوچک و حقیر مجتمع شدید با زحمت، از همه تشکر می‌کنم، و از خدای تبارک و تعالی، توفیق و سلامت همه شما را و همه ملت را خواستارم. برادران من! شما می‌دانید که امروز روزی است که ایران مواجه با مشکلات است؛ مشکلات خارجی، مشکلات داخلی، و تا اینکه این مشکلات رفع بشود مقداری زمان لازم دارد. و آن چیزی که لازم است بر همه ما، آن چیزی است که خدای تبارک و تعالی برای مومنین ذکر فرموده است که همه انسانها در خسارت هستند مگر مومنینی که عمل صالح داشته باشند. و در تمام اعمال صالحه دو چیز را فرموده‌اند: یکی سفارش به صبر و یکی سفارش به حق. می‌فرماید: وَ الْعصْرِ، انَّ الْانْسانَ لَفی‌ خُسْرٍ الَّا الَّذینَ آمَنُوا وَ عَمِلُوا الصَّالِحاتِ وَ تَواصَوْا بِالْحَقِّ وَ تَواصَوا بِالصَّبْرِ  همه انسانها در خسارتند مگر مومنین. آنهایی که عمل صالح می‌کنند و سفارش به صبر و حق می‌کنند. امروز ما هم محتاجیم به اینکه هر کدام، دوستان خودمان را دعوت به حق بکنیم. دعوت به اسلام که در راس حقوق است و حق مطلق است بکنیم. و دعوت به آرامش در یک همچو موقعی که گرفتاری هست بکنیم. و دعوت به جمهوری اسلامی بکنیم. و دعوت به صبر. اگر انسان بخواهد حق را به دست بیاورد، اگر انسان بخواهد یک حکومت حقی در کشورش باشد، و اگر بخواهد اسلام- که حقِّ مطلق است- در کشور پیاده بشود باید صبر کند. آن طوری که اولیای خدا- سلام الله علیهم- در همه مراحل، در همه مصیبتها، در همه مشکلات صبر می‌کردند.
آن قدر مشکل که برای رسول خدا- صلی الله علیه و آله و سلم- پیش آمد در زمان تشریف فرمایی‌شان در مکه و بعد هم در مدینه، آن قدر که برای ایشان از همه طرف مشکلات بود، محاصره اقتصادی بود و حمله نظامی، برای ما آن طور پیش نیامده است.
آن چند سالی که رسول اکرم به واسطه فشارهایی که بر او وارد شد در مکه، مجبور شد که در یک کوهی و در یک غاری پناه بگیرد، و مشرکین و منافقین و سایر قشرهای فاسد، او را در حصر اقتصادی گذاشتند که حتی برای ارزاق یومیّه‌شان معطّل بودند و با زحمت تهیه می‌کردند. و بعد هم که از مکه هجرت فرمودند و به مدینه تشریف آوردند، آن طور هجومهای نظام بر اینها شد، و آن طور هَجْمَه‌های مشرکین و قدرتهای آن زمان بر حضرت رسول- صلی الله علیه و آله و سلم- و یاورانشان شد برای ما تا کنون نشده است. و ملت ما در عین حالی که در فشار اقتصادی از طرف امریکا و وابستگان او هست، و همه ملتهای غیر مسلم و همه دولتها، ملت ما و دولت ما را در فشار از همه اطراف گذاشتند، مع ذلک چون یک امری است که خود ملت قیام کرده است برای آن، و ملت اوْلایِ از همه است برای حفظ آن. این حصر اقتصادی و این هجمه‌های نظامی برای ملت ما آن طور ناگوار نیست. و بحمد الله همه قشرهای ملت، و همه انسانهایی که در ایران هستند، همه- زن و مرد، بچه و بزرگ- برای حفظ نهضت اسلامی خودشان کوشا هستند. و همه خودشان را در حال جنگ می‌بینند. و جوانهای برومند ما از همه اطراف ایران داوطلب هستند برای جنگ با آن اشخاصی که گول خورده‌اند از طرف بعث کافر.
لزوم رفع کاستی‌ها بدست خود ملت‌
برادران من! شما می‌دانید که در صدر مشروطیّت، ایران چقدر ابتلائات داشت، و آذربایجان چه همّتی در این امر کرد، و سردارهایی که از آذربایجان برخاستند چقدر زحمت متحمل شدند، و چقدر رنج کشیدند و پیروز شدند. الآن همه ملت ما مثل آذربایجان هستند. آن وقت آذربایجان بود و بعضی جاهای دیگر مثل گیلان و سایر جاها هم کم و بیش، لکن به این وضعی که الآن هست، تاریخ سراغ ندارد. الآن تمام ملت از همه اطراف کشور، در تمام قشرهایی که هستند، همه این نهضت را از خودشان می‌دانند و پیروزی این نهضت را پیروزی خودشان می‌دانند. مثل زمان سابق نیست که بین دولت و ملت جدایی بود. بین ارتش و ملت جدایی بود، و مردم آنها را از خود بیگانه می‌دانستند. امروز بحمد الله همه ملت ما الّا بعض مفسدینی که تابع ابرقدرتها هستند، این کشور را از خودشان می‌دانند، و دولت را از خودشان می‌دانند، و همه قوای مسلّح را از خودشان می‌دانند، و همه کسانی که در راس کارها هستند از خودشان می‌دانند. از این جهت آن فشارهایی که بر این مملکت وارد دارد می‌شود تحمل می‌کنند.
و باید صبر کرد، سفارش به صبر کرد، برای احقاق حق، صبر لازم است. اگر ما اسلام را می‌خواهیم و اگر قرآن کریم را می‌خواهیم که در این مملکت و ان شاء الله در ممالک دیگر پیاده بشود و می‌خواهیم که یک حکومت اسلامی داشته باشیم، باید همه توصیه به حق بکنیم و سفارش به حق بکنیم. و در همه اطراف کشور، آنهایی که در کمیته‌ها هستند، آنهایی که در بسیج هستند، آنهایی که در دادگاهها هستند و سپاه پاسداران، شهربانیها و همه با هم سفارش به حق بکنند. و اگر اعوجاجی خدای نخواسته در یکی پیدا بشود یا نفوذی کرده باشد بعض افراد منحرف و چپ یا چپنمای نوکر راست، باید سفارش کنند و نگذارند بر خلاف حق، کسی عمل کند. وقتی یک کشوری ادعا می‌کند که جمهوری اسلامی است و می‌خواهد جمهوری اسلامی را متحقق کند، این کشور باید همه افرادش آمر به معروف و ناهی از منکر باشند. اعوجاجها را خودشان رفع بکنند. اگر در یک کمیته‌ای خلاف واقع می‌شود، خود افراد کمیته و خود مردم آن اعوجاج را سفارش بکنند که رفع بشود. سفارش به حق و صبر، و سفارش به صبر. در مشکلات صبر بکنند و سفارش به صبر کنند. و در همه قشرهای متصدی کار، سفارش به حق بکنند.
نگذارند که بعض افراد در هر ارگانی که هستند، در هر جایی که هستند، خود ملت نگذارند که بعض افرادی که نفوذ کرده است در همه ارگانها، اینها خلافی بکنند، خلاف شرعی بکنند، خلاف عرفی بکنند، و آنها را امر به معروف کنند و از منکرات نهی کنند تا به سفارش حق تعالی که فرموده است که همه مردم در خسران‌اند مگر مومنین که عمل صالح می‌کنند، و سفارش به حق می‌کنند و سفارش به صبر [عمل شود].
اهمیّت امر به معروف و نهی از منکر
ما همه امروز وظیفه داریم. امر به معروف و نهی منکر بر همه مسلمین واجب است.
جلوگیری از منکرات بر همه مسلمین واجب است. سفارش به حق که امر به معروف است و نهی از منکر است بر همه مسلمین واجب است. شما و ما موظفیم که هم در تمام اموری که مربوط به دستگاههای اجرایی است امر به معروف کنیم. و اگر اشخاصی پیدا می‌شوند که خلاف می‌کنند معرفی کنیم به مقاماتی که برای جلوگیری مهیا هستند. و مشکلات را هم تحمل کنیم؛ مشکلاتی که امروز برای ایران هست و برای مملکت جنگزده هست، این مشکلات باید صبر بشود تا اینکه رفع بشود. شما که امروز کشور را از خودتان می‌دانید و دولت را از خودتان می‌دانید و رئیس جمهور را از خودتان می‌دانید و ارتش را از خودتان می‌دانید و همه مصالح کشور را مصلحت خودتان می‌دانید و هر فسادی که در کشور واقع بشود نقص برای خودتان می‌دانید، موظف هستید و موظف هستیم که هر چیزی که بر خلاف حق است سفارش کنیم که انجام نگیرد، و حق در ایران انجام بگیرد. و مشکلاتی که در اثر جنگ و در اثر انقلاب و در اثر مخالفت با ابرقدرتها برای مملکت ما پیش آمده است خودشان صبر کنند، و دوستان خودشان را به صبر سفارش کنند. و- ان شاء الله- امیدواریم که این صبر شما هم مورد رحمت الهی واقع بشود و هم فَرَج برای کشور ما و برای ملت ما حاصل بشود.