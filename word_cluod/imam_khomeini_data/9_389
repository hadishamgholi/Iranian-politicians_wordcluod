بسم الله الرحمن الرحیم‌الآن چون وقت گذشته، چند کلمه به شما عرض می‌کنم:
شما می‌دانید که الآن موقع حساسی است که باید ما این مراحلی که پیش داریم جلو برویم، و باید در این مراحل اولیه که قانون اساسی و خبرگان و مجلس شورای ملی و رئیس جمهور و اینهایی که اساس یک مملکت است، اینها را ما الآن جلو داریم و باید همه برادرها با هم متحد باشیم و این مسائل را پیش ببریم. در یک همچو موقع حساسی دشمنهای شما و ما در صدد هستند که نگذارند این مراحل پیش برود و لهذا دیدید که در رفراندم شلوغکاری کردند و الآن هم می‌خواهند شلوغ بکنند و نگذارند مسائل اسلامی پیش برود. اینها از اسلام می‌ترسند برای اینکه اسلام دین برابری و برادری است و در آن اصلًا نژاد مطرح نیست. کُرد و فارس، ترک و عرب ابداً در اسلام مطرح نیست و آن چیزی که در اسلام مطرح هست تقوا وصفا و برادری و برابری است. و اینها می‌دانند که اگر اسلام به آن طوری که هست در این مملکت تحقق پیدا بکند، دستشان کوتاه خواهد شد.
آنها می‌خواهند که همان قُلدریهایی که در سابق می‌کردند، همان چپاولگریهایی که می‌کردند؛ همانها را ادامه بدهند یا برگردانند. و تنها اسلام است که می‌تواند جلو اینها را بگیرد. از این جهت، اینها می‌خواهند یک شلوغیهایی بکنند، یک نفاقهایی ایجاد کنند، یک اختلافاتی ایجاد کنند که این مراحل ابتدایی نگذرد و منعکس کنند در خارج که ایران نمی‌تواند خودش را اداره کند. تبلیغاتی که در خارج از مرزها و در داخل هم یک مقداری کرده‌اند این است که اینها رشد ندارند. ایران باز رشد اینکه خودش، خودش را اداره بکند ندارد، و محتاج به این است که یک کسی، یک قیّمی، بیاید او را اداره بکند! و می‌خواهند همان مسائل را برگردانند.امروز روزی است که ما، همه برادرها، برادرهای مرزنشین و مرکزنشین، با هم همان طوری که در ابتدای نهضت همه با هم بودید و همه با هم این نهضت را پیش بردید، از حالا به بعد هم این نهضت را پیش ببرید، به طوری که یک حکومت اسلامی مستقر [شود.] الآن یک حکومت انتقالی است، باید قدرت را انتقال بدهد، یک حکومت اسلامی مستقر ما پیدا بکنیم با قوانین اسلام. آن وقت خواهید و خواهند دنیا فهمید که آن رژیمی که عدالت‌پرور است، آن رژیمی که برای دهقان بیشتر مقام قائل است تا برای بالاتریها، آن رژیم اسلام است. آن رژیمی که اصلًا در آن گروهها و زبانها، هیچ در آن مطرح نیست اسلام است. ما باید کوشش کنیم که این مطلب را به دنیا ثابت کنیم که مملکت ما یک مملکتی است که متحول شد از رژیم طاغوتی به رژیم اسلامی- انسانی و محتوایش، واقعش تغییر کرده، تحول واقعی فقط اسم نبود که ما بگوییم جمهوری اسلامی. نه، ما می‌خواهیم تمام قواعد اسلامی همان طور که در صدر اسلام بوده است در ایران تحقق پیدا بکند و ما ارائه بدهیم به دنیا که اسلام این است؛ اسلامِ مترقی این است؛ احکامِ مترقی اسلام این است. آنکه به حال مستمندان و ضعفا بیشتر عنایت دارد تا به حالِ دیگران، آنکه طرفدار مستضعفین است، آن رژیمی که می‌خواهد مستضعفین را از قید و بند آن گرفتاریها بیرون بیاورد، آن اسلام است. آنکه پیشش اصلًا مطرح نیست مرزنشینی و مرکزنشینی، بالانشینی و پایین‌نشینی پیشش مطرح نیست، اسلام است. آنکه وقتی حکومتش، راسش مثل رسول الله- صلی الله علیه و آله و سلّم- وقتی که با اینکه راس بود، با اینکه اداره یک کشور می‌کرد، وقتی که می‌آمدند در یک مجلسی که نشسته بودند اصحاب حضرت و حضرت نشسته بودند، بالا و پایین معلوم نبود. می‌آمد و می‌گفت کدام یکیتان پیغمبر هستید؟ از باب اینکه دور می‌نشستند اصحابشان با خودشان، همه با هم دور هم می‌نشستند، یکی بالا و یکی پایین، یکی این زیرش باشد نبوده است. روی همان زمین و اگر هم یک بوریایی بوده، بوریای آن وقت برای مسجد بوده، روی آن بوریا هم می‌نشستند دور هم و از همان مسجد که این طور زندگی می‌کردند، تجهیز قوا می‌کردند و ممالک را می‌گرفتند. یک همچون حکومتی ما می‌خواهیم، که این طور باشد که این طبقات مختلفه‌ای که چپاولگرند یک دسته‌شان، اینها نباشد؛ و این دهقانها به حالشان رسیدگی بشود؛ این مستمندها، این زاغه‌نشینها. شما بدانید که در خود تهران الآن زاغه‌نشینهایی هست که در کردستان شبیهش را نمی‌بینید؛ در اطراف خودتان شبیهش را نمی‌بینید. آن قدر اینها مستمند هستند و همه اینها را این شاه مخلوع ایجاد کرد؛ به اسم «اصلاحات ارضی» همه این گرفتاریها را برای این مستمندها پیش آورد.من امیدوارم که بعد از اینکه ما الآن بنا بگذاریم همان طور که تا حالا بوده است که الآن صف خودمان را محکم نگه داریم، شما که در مرز هستید و امیدوارم که مرزها را شما خودتان با قدرت خودتان حفظ کنید، و ماها که در اینجا هستیم همه یک کلام داشته باشیم و او اسلام، جمهوری اسلامی، برگشت به صدر اسلام [باشد] وقتی که این را داشته باشیم، این مسائل خود به خود حل می‌شود. دیگر آن مسائلی که اینها بخواهند پیش بیاورند، وقتی قوانین اسلام آمد آنها حل است. آن قدرتها از بین خواهند رفت. قدرت، قدرت اسلام است، قدرت ملت اسلامی است.
من از شما و همه دوستان اینجا می‌خواهم که این وحدت را حفظ کنید و این اراده و تصمیم قویّتان را حفظ کنید و با این بازوهای قدرتمند جلو این حشیش‌هایی که هست و این حُشاشه‌هایی  که هست بگیرید. ان شاء الله مملکت خودتان برای خودتان باشد و همه اینهایی که می‌خواستند، می‌خواهند باز یک سلطه‌ای پیدا کنند بر امثال شماها، همه اینها از بین خواهند رفت.