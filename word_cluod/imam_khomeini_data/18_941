بسم الله الرحمن الرحیم‌من در اینکه شما برادرها و فرماندهان ارتش و سپاه با هم ممزوج هستید، ید واحده هستید احساس سرافرازی می‌کنم. من هیچ وقت شماها را فراموش نمی‌کنم. من در مواقع استجابت دعا به شماها دعا می‌کنم. قوی باشید، برومند باشید و از هیاهوی دنیا هیچ وقت به خودتان هراس راه ندهید. این مسائل در صدر اسلام هم بوده است. این هیاهوها و بساطی که مخالفین اسلام در صدر اسلام راه می‌انداختند در زمان خود پیغمبر اکرم و بعدها همیشه بوده است، لکن خداوند امر فرموده است که ما مستقیم باشیم، استقامت کنیم.  و اگر چنانچه استقامت کنیم موید به تاییدات الهی هستیم، و شما چون پشتوانه‌تان خدای تبارک و تعالی است از هیچ چیز باک ندارید. دیگران‌اند که پشتوانه‌شان شیطان است و با دست شیطان حرکت می‌کنند. شما که با قدرت الهی دارید حرکت می‌کنید قدرتمندید.
عدد کم بودن اشکال ندارد، ایمان قوی بودن مهم است. و شما بحمد الله و همه ارتش و سپاه ما و سایر ارگانهایی که هستند در جبهه، همه آنها برومندند و چون پشتوانه ایمان در آنها هست نباید از هیچ چیز بترسند و نمی‌ترسند. و من حکایتهایی که از جبهه و از دوستانمان در جبهه می‌شنوم و مناجاتهایی که در توی جبهه و سنگرها با خدای تبارک و تعالی می‌کنند، موجب سرافرازی است. شما بدانید که از بعد از اسلام تا کنون یک همچو ارتش و سپاهی نبوده است که سنگرهاشان معبدشان باشد، سنگرها را به صورت مسجد درآورند. شمایید که این کار را کردید و دارید می‌کنید. و شما پیش خدا سرافرازید و خدای تبارک و تعالی به شما قدرت می‌دهد و همین طوری که پیغمبر اکرم با عدد کم لکن با تایید الهی مقاصد خودش را پیش برد و دنیا را در تحت تاثیر خودش قرار داد، شما هم که تابع آن وجود محترم هستید و شما الآن می‌بینید که دنیا در تحت تاثیر شما واقع شده است، شما پیروزید الآن.
شما در دنیا، الآن اینکه انعکاس قدرت شما در کاخ سفید و در کرملین  الآن پرتوانداز است، همه قدرتها از شما باک دارند، شما باک از کسی نداشته باشید. همه قدرتها از قدرت اسلام الآن لرزیده‌اند و کارهای شما لرزانده آنها را. شما هیچ، از هیچ قدرتی نترسید.
وقتی خدا با شماست، همه چیز با شماست. شما خدا را دارید و لو اینکه پشتوانه از شرق و غرب ندارید. و این افتخار شماست، افتخار اسلام است که نه به شرق متوجه باشد و نه به غرب متوجه باشد، صراط مستقیم باشد. راه، راه خداست. در راه خدا نه شهادت و نه نقص عضو و نه گرفتاری هیچ یک از اینها اشکال ندارد. این چیزی بوده است که اولیای خدا از اولی که خلقت تحقق پیدا کرده است، انبیای عظام در طول تاریخ مبتلا به آن بودند و نترسیدند و جلو رفتند و شما امروز قدرتمندانی هستید که در دنیا آواز شما پیچیده است. الآن همه از شما باک دارند و شما از هیچ کس باک ندارید. با هم باشید، دست واحد باشید و همه را دعوت به وحدت بکنید، و بحمد الله وحدت حاصل است، حفظ کنید این وحدت را. مادامی که حفظ کنید شما وحدت خودتان را خدا با شماست. یَدُ اللهِ مَعَ الْجَمَاعَهِ.  وقتی‌ اعتصام به حبل خدا بکنید، خداوند با شماست. مسلم بدانید که- یک- کسی که خدا با اوست، شهید بشود یا زنده باشد پیروز است؛ و شما چه خدای نخواسته- این یک دعایی است برای همه- همه‌مان چه شهید بشویم و چه پیروز بشویم هر دو پیروزی است.
خداوند به همه شما قدرت عنایت کند و سلامت باشید. و السلام علیکم و رحمه الله‌
البته سلام مرا به همه افرادی که در جبهه‌ها هستند برسانید، و بگویید- من- آنچه که از من می‌آید دعاگویی است و دعا می‌کنم به همه‌تان. خدا همه‌تان را حفظ کند ان شاء الله.