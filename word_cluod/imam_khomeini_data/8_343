بسم الله الرحمن الرحیم‌
روز سازندگی‌
من از آقایانی که به اینجا آمده‌اند تشکر می‌کنم ... خداوند شماها را سعادتمند کند در دنیا و در آخرت. شما می‌دانید که امروز ایران احتیاج دارد به کار و کارگر و زیاد کارکردن. روز سازندگی است. اینها  رفتند و مملکت خرابی گذاشتند که در همه چیز احتیاج به سازندگی دارد. و این سازندگی باید به دست همه- همه جمعیت ایران- واقع بشود. دولتِ تنها نمی‌تواند، روحانیون نمی‌توانند، قشر واحد نمی‌تواند؛ همه با هم باید دست به هم بدهند و این خرابه را بسازند.
اصلاح خود، قبل از اصلاح دیگران‌
الآن شما در یک شرکتی واقع شدید که در آن شرکت هم باید به طور امانت، به طور دیانت عمل کنید. و همان طوری که در این نهضت پیشبرد کردید، در نهضت مقابل جنود ابلیس هم پیشبرد کنید؛ جنودی که ما را می‌خواهد به فساد بکشاند، جنودی که ما را می‌خواهد به ظلم و به تاریکی بکشاند؛ در مقابل آنها هم باید نهضت کرد، قیام کرد. هر کس مکلف است که خودش را اصلاح کند قبل از اینکه دیگران را اصلاح بکند. همه موظفیم که خودمان را اصلاح کنیم. امروز ایران محتاج است به اینکه مردهای صالح در کارها دخالت کنند. هر جا هستید باید با صلاح و با سداد و با امانت و با دیانت مشغول کار باشید.
دوری از اختلاف‌
خداوند همه شما را تایید کند؛ و خداوند مملکت شما را مستقل کند و از شرّ شیاطین حفظ کند. البته می‌دانید که الآن هم شیاطین در کارند که بین کارگران، کارمندان- همه اقشار- فساد ایجاد کنند، تفرقه ایجاد کنند. شما برادرها بیدار باشید که مبادا در بین شما بیایند و موجب تفرقه بشوند. اینها گمان کردند که می‌توانند با تفرقه آن حالات سابق را برگردانند، آن رژیمهای فاسد را برگردانند. ولی بحمد الله دیگر دیر شده است و نخواهند توانست؛ لکن آنها کوشش می‌کنند که تفرقه، نفاق بین شماها بیندازند و زحمت ایجاد کنند؛ و شما توجه داشته باشید که اگر یک همچو اشخاصی در بین شماها آمدند، آنها را از بین خودتان دور کنید.
و السلام علیکم و رحمه الله و برکاته‌