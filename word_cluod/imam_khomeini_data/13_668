بسم الله الرحمن الرحیم‌
این مسائل که برای اسلام و مسلمین پیش می‌آید و می‌آمده است، اینها سابقه‌دار است. این طور نیست که حالا برای ما پیش آمده باشد. شما می‌دانید که تاریخ اسلام مشحون  بوده است از این مجاهدات، از این شهادتها، از این خون دادنها و از این خرابکاریها به دست فُجّار. ائمه ما- علیهم السلام- مبتلا بودند به همین امور لکن بر همه بوده است و بر ما هم هست استقامت و خودداری و خدا با صابران است. 
و ما با دست خالی بر این قدرت فوق العاده، قدرت شیطانی که همه قدرتها دنبال او بودند، غلبه کردیم و این نبود جز اینکه ملت ما همراه با هم بودند و صبور بودند و بر مشکلات صبر می‌کردند و مشکلات را با صبر و با اتکال به خدای تبارک و تعالی این مشکلات را حل کردند.
و این مشکلی که حالا هست مشکل خیلی مهمی نیست و این حل می‌شود ان شاء الله، چنانچه مشکل عراق هم حل می‌شود. همان نمونه‌هایی که در زمان محمد رضا در ایران بود الآن در عراق است و همان کارهایی که مبدا شد از برای اینکه این حیثیت خودش را از دست داد و تاج و تخت غصبی را از دست داد، همین معنا الآن در عراق است. اینها گمان می‌کنند که با سرنیزه می‌شود حکومت کرد و این یک اشتباهی است که از برای این قلدرها هست.
سرنیزه نمی‌تواند یک ملتی را خاضع کند، می‌تواند یک مدتی باشد، لکن نمی‌تواند همیشه بر یک ملتی حکومت کند. ملتها وقتی که با هم شدند، هیچ حکومتی و هیچ قدرتی بر آنها نمی‌تواند غلبه کند و الآن بحمد الله هم ملت ایران و هم ملت عراق قیام کرده‌اند و نهضت کرده‌اند. امیدوارم ان شاء الله موفق و موید باشید.