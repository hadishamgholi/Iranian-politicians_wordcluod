بسم الله الرحمن الرحیم‌
توطئه ایجاد اختلاف بین مردم و روحانیت‌
باید تشکر کنم از همه آقایان علمای اعلام استان فارس که زحمت کشیدند و اینجا در این منزل محقر تشریف آوردند که در خدمتشان استفاده بکنیم و عرض ارادت. بنده راجع به مسائلی که در ایران هست گفته‌ام، لکن باز هم در خدمت آقایان عرض می‌کنم که تمام این توطئه‌هایی که درست کرده‌اند برای جمهوری اسلامی که این اساس را که به خطر انداخته است، منافع قدرتهای بزرگ را از بین ببرند، اینها تا کنون به نتیجه نرسیده است و منتهی شده‌اند اینها به اینکه به حسب ظاهر که باید اختلاف در خود داخل ایجاد کنند که از داخل اگر چنانچه یک اختلافی پیدا بشود، دیگر محتاج به اینکه از خارج هم یک کاری بکنند ندارند.
در داخل هم دو جور اختلاف شاید در راس اختلافات باشد:
یکی اینکه بین مردم با روحانیت یک جدایی بیندازند که این چیزی بود که در زمان رضا خان هم بود این مطلب. بعدها هم بود که در هر جا اگر فرض کنید که یک روحانی یک کاری می‌کرد، آنها بر خلافش یک شایعاتی درست می‌کردند و این طایفه را می‌کوبیدند. و بین مردم و اینها خواستند جدایی بیندازند. تا یک حدودی هم نسبت به بعضی قشرها موفق شدند. الآن احساس این مطلب [را] بیشتر می‌کنند؛ یعنی، الآن این معنا را فهمیده‌اند که ایران یکپارچه شده است و همه هم در هر بلدی، تابع روحانیتشان به‌ حسب نوع هستند و اگر چنانچه کاری بخواهد بشود با دست همین روحانیون کارهای مثبت انجام می‌گیرد. از این جهت، الآن بیشتر از سابق توجه به این معنا کرده‌اند و در بسیاری از بلاد، این مسائل را و ایجاد اختلاف را بین روحانیون و مردم می‌خواهند بکنند.
البته آن چیزی که لازم است این است که خود آقایان توجه بکنند در هر جا که تشریف دارند که اگر یک همچو دستهایی پیدا شد که به واسطه یک فضولیهایی که می‌کنند، بخواهند اختلاف بین روحانی و روحانی بیندازند یا روحانی و مردم بیندازند و اینها توجه بکنند به اینکه نگذارند این کار بشود، از اول جلویش را بگیرند؛ نگذارند ریشه‌دار بشود. این از مسائل بسیار مهمی است که باید به آن توجه بشود؛ هم از طرف ائمه جمعه که هر جمعه خطبه می‌خوانند برای مردم تنبه داده بشود و هم بر ائمه جماعت [است‌] که با مردم تماس دارند. و توجه [کنند] به اینکه مبادا یکوقتی ما بیدار بشویم و اختلاف حاصل شده باشد. باید از حالا جلویش را، اوّلی که می‌خواهند یک کاری، یک فضولی می‌خواهند بکنند، جلویش را بگیرند. مِن جمله، از این چیزی که از همین رشته است این است که بعض شاید از همین منافقین و از همین منحرفین باشند که نسبت به بعض مراجع اهانت می‌کنند و این خودش مبدا یک اختلافی می‌شود با اسم اینکه من با فلان مرجع یا فلان شخص دوستم. با این اسم، می‌خواهند یک روحانی بزرگ را اهانت کنند و این مبدا بشود که دودستگی پیدا بشود در کشور. و این از امور مهمی است که باید جلوگیری بشود. آقایان در هر جا یک همچو چیزی دیدند و همین طور آقایان بلاد هر جا که هستند، ائمه جمعه- خصوصاً- احساس این معنا را کردند که می‌خواهند اینها یک کار اختلاف‌انگیز و فتنه‌انگیز ایجاد کنند، خودشان جلویش را بگیرند.
بزرگنمایی نقاط ضعف توسط دشمن‌
و از آن طرف هم البته خود آقایان توجه دارند که اینها، آنهایی که مخالفند با روحانیت، می‌خواهند که یک نقطه ضعفی پیدا بکنند، این نقطه ضعف را بزرگ بکنند.
اگر فرض کنید که از یک کسی که متکفل قضا هست یا از کسی که متکفل یکی از امور اجرایی- مثلًا- اگر هست، بخواهد یا حتی از ائمه جمعه و جماعت اگر یکوقت یک چیزی که به خیال آنها خلاف است یا ترک اولی‌ هست، بدانند، این را بزرگش می‌کنند، دامن به آن می‌زنند، روی همین مقصدی که دارند که این طایفه وجهه خودشان را از دست بدهند. آقایان باید این معنا را هم خیلی توجه بکنند که- خدای نخواسته- از بعض- مثلًا- جوانها، از بعض طلبه‌های جوان، از بعض علمای جوان، یک وقت یک چیزی که بر خلاف مذاق است و- خدای نخواسته- بر خلاف شرع است این، پیدا نشود که اسباب دست بشود برای آنهایی که می‌خواهند نگذارند این کشور آرام باشد.
و در مطلب دومی که باز اینها در فکر هستند این است که بین این ارگانهایی که هست؛ مثلًا، سپاه پاسداران جمهوری اسلامی، سایر [ارگانها] بسیج، چه، ... اینهایی که الآن هستند و اینها از خود مردم بودند بین اینها یک مناقشاتی را ایجاد بکنند. آن هم هر یک از آقایان احساس این مطلب را کردند و هر یک از علمای بلاد احساس این مطلب را کردند، این را هم باید با کمال جدیت جلویش را بگیرند.
و اما مسئله‌ای را که آقا فرمودند، هم راجع به استانداری فارس و هم راجع به اینکه این ادارات و اینها با آقایان مشورت بکنند، این هر دو- آن- را من سفارش کرده‌ام و به آنها این تذکر را داده‌ام که اگر شماها بخواهید کشورتان محفوظ بماند و اگر بخواهید آسیب نبینید، باید کاری بکنید که در هر محلی مشورت بکنید با آقایان راجع به مسائل. آنها به مسائل محلی آشنا هستند و استاندارها غالباً از خارج رفته‌اند و توجه کم دارند. این باید مشورت بکنند. آقایان هم همه مقصدشان این است که اسلام تقویت بشود و گرفتاریهای مستضعفین و مردم بیچاره رفع بشود.
و من امیدوارم که باز هم توفیق پیدا کنم به همه اینها این مطلب را تذکر بدهم. و ان شاء الله، امیدوارم که [در مورد] استاندار فارس هم یک استاندار مطلوبی برای فارس زودتر تعیین بکنند. و از همه آقایان ملتمس دعا هستم. و امیدوارم که این کشوری که الآن دست خارجیها از آن کوتاه شده است و تمام جدیت می‌کنند که رخنه پیدا کنند به این کشور، با کوشش خود آقایان، با کوشش همه مردم، با کوشش همه دولتیها و ملیتها و تمام‌ ارتشی [ها] و سایر اشخاص، سایر گروهها نگذارند که یک همچو قصه‌ای واقع بشود. بحمد الله، الآن دستی، قدرتی از خارج نمی‌تواند کاری بکند. و ما اگر چنانچه با اتکا به خدای تبارک و تعالی و توجه به ذات مقدس حق تعالی و توجه به استمداد از ولی عصر- سلام الله علیه- ان شاء الله، [داشته‌] باشیم و کارهایمان را با این انگیزه پیش ببریم، ان شاء الله که آسیبی نخواهیم دید. خدای تبارک و تعالی همه آقایان را حفظ بفرماید و همه ما را متوجه به تکالیف شرعی الهی بفرماید.
و السلام علیکم و رحمه الله.