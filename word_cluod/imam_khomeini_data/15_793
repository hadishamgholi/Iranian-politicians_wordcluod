بسم الله الرحمن الرحیم‌
گرفتاری مسلمانها همه در پرتو اختلاف بین قشرهای مسلمین است. امروز که روز بیداری همه ملتهاست مسلمین باید بیدار باشند.
از قرار مذکور در هندوستان خصوصاً، دهلی نو اختلافات ایجاد می‌کنند بین برادرهای مسلم؛ بین برادرهای شیعه و سنی و من به هر دو قشر از برادرها پیام می‌فرستم که خدای تبارک و تعالی همه مسلمین را دعوت فرموده است که اعتصام «بحبل الله» پیدا کنند و متفرق نباشند.  باید حالا احساس کرده باشند این معنا را که گرفتاریها همه از جهت اختلافی است که بین مسلمانها هست.
اگر مسلمانهای جهان با هم مجتمع بشوند و اختلاف نداشته باشند، هیچ یک از این گرفتاریها برای آنها پیش نمی‌آید و اگر مسلمانهای هندوستان، چه شیعه و چه سنی، با هم اتفاق پیدا بکنند و در مسائل اسلامی روی مبانی اسلامی عمل بکنند، آنها از این گرفتاریهایی که همیشه داشتند و در طول تاریخ همه مسلمانها گرفتاری داشتند از این گرفتاریها خارج خواهند شد.
امروز باید ما همه‌مان توجه به عمق مسائل پیدا کنیم و بدانیم که قدرتهای بزرگ برای اینکه استفاده بکنند و استفاده‌های مادی بکنند از مردم، آنها را به اختلاف وامی‌دارند.امروز روزی نیست که مسلمانها با هم اختلاف داشته باشند.
شیعه و سنی هر دو با هم باید مجتمع باشند و اختلافات را کنار بگذارند و با هم درامور اجتماعی و سیاسی فعالیت بکنند که ان شاء الله، با رفع اختلافات رفع گرفتاریها بشود. خداوند ان شاء الله همه مسلمانها را در هر جا که هستند بیدار کند و همه را به تکالیف الهی خودشان آشنا کند و همه را در زیر پرچم توحید مجتمع کند تا اینکه گرفتاریهای همه ان شاء الله، رفع بشود.
و السلام علیکم و رحمه الله‌