بسم الله الرحمن الرحیم‌من امروز بنا نداشتم که صحبت بکنم و حالا هم به طور اختصار یک کلمه می‌گویم و دعا می‌کنم به شما. من الفاظ را و گفتار را ناقص‌تر از این می‌دانم که در ستایش از شما جوانان عزیز و همه ارگانهایی که در ایران خدمت می‌کنند، از ارتش و سپاهی و کمیته و بسیج و همه اینها، الفاظ کوتاه هستند که از شما برادران و از این چهره‌های نورانی مستعد برای شهادت مدیحه بگویند. شما آبروی اسلام را و آبروی رسول خدا را در پیشگاه مقدس حق تعالی حفظ کردید. و شما برادران موجب سرفرازی حضرت امام زمان- سلام الله علیه- در پیشگاه خدای تبارک و تعالی شدید. حماسه‌هایی که شماها در کردستان و نیز دوستان شما در جاهای دیگر و از قبیل «جبهه مسلم» و «محرم» و سایر جبهه‌ها آفریدید، قابل توصیف نیست. و شما مستعد این باشید که امام زمان- سلام الله علیه- از شما توصیف کند و خدای تبارک و تعالی به شما عنایات خاصه خودش را بکند و ان شاء الله، خواهد کرد. شمایی که از جان خودتان در راه اسلام گذشته‌اید و در میدانهای نبرد حق با باطل پیشقدم شده‌اید و سرکوبی کرده‌اید از این دشمنان اسلام و دشمنان ملت و دشمنان ملت کرد و غیر کرد، شماها موجب سرافرازی همه ملت شدید ما به وجود شما افتخار می‌کنیم. و من از خداوند تعالی سعادت شما را در این دنیا و آن دنیا و سلامت شما را و رحمت بر شهیدان شما را خواستارم. و امیدوارم خدای تبارک و تعالی به شما عزیزان‌ پیروزی عنایت کند و ثواب شهدا را به شما مرحمت فرماید. خداوند تمام رزمندگان ما را در همه جبهه‌ها از بلیات حفظ کند و پیروزی آنها را که پیروزی اسلام است، پیروزی قرآن مجید است، ثبت کند در لوح محفوظ.من یک کلمه به شما و اهالی کردستان عرض می‌کنم که شما اهالی کردستان و دیگرانی که در آن نواحی هستند، گول این گروهکها را نخورید. اینها نغمه‌ای بلند کردند بر خلاف قرآن مجید و بر خلاف اسلام. نغمه نژادپرستی، طرح اینکه کرد، لر، فارس، اینها باید از هم جدا باشند و هر یک مستقلًا برای خود چیزی داشته باشند این آن است که اسلام آمده است که بردارد از میان این دیوارها را؛ اسلام آمده است که خراب کند. و همه شما و همه ما و همه مسلمین در تحت لوای «لا اله الا الله» و توحید همقدم باشیم و همنفس باشیم و اسلام را به پیش ببریم. و امیدوارم که موفق بشوید به اینکه اسلام را در همه کشورهای اسلامی و حقایق اسلام را در همه دنیا پیاده کنید. و شما بحمد الله، الگو هستید برای تمام کشورهایی که هستند و مسلم بدانید که چشم همه کشورها- یعنی، مسلمانهای کشورها و مستضعفان کشورها- به شما دوخته است و دعای ما بدرقه شماست. و خدایا، تو را به اولیایت قسم می‌دهیم که این عزیزان ما را حفظ کن. این دوستان خدا و دوستان امام زمان را پیروز کن.
و السلام علیکم و رحمه الله و برکاته‌