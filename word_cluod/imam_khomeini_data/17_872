بسم الله الرحمن الرحیم‌
اهمیت تبلیغ فرهنگ اسلامی‌
تبلیغات مسئله‌ای است پر اهمیت و حساس، یعنی دنیا با تبلیغات حرکت می‌کند. آن قدری که دشمنان ما از حربه تبلیغات استفاده می‌کنند از طریق دیگری نمی‌کنند. و ما هم باید به مساله تبلیغات بسیار اهمیت دهیم و از همه چیزهایی که هست، بیشتر به آن توجه کنیم. باید تبلیغات فرهنگی ما خصوصاً در رادیو و تلویزیون بیشتر باشد؛ چرا که الآن وضع طوری شده است که آن روستایی که در صحرا مشغول امر کشاورزی می‌باشد هم، به رادیو گوش می‌دهد و در بعضی نقاط تلویزیون هم هست. آن قدری که رادیو و تلویزیون می‌تواند به مردم خدمت کند، روزنامه‌ها و دستگاههای دیگر نمی‌توانند خدمت کنند. شما می‌دانید که تبلیغات خارجی علیه ما زیاد است؛ شما باید با تبلیغ فرهنگ اسلامی، به دروغ‌پراکنیهای صداهای خارجی پاسخ دهید.
مقاومت و دفاع از کیان اسلام و جمهوری اسلامی‌
امروز ابرقدرتها از انقلاب اسلامی ما سیلی خورده‌اند و می‌ترسند که مبادا در نقطه‌ای دیگر، انقلابی دیگر مانند انقلاب ما صورت گیرد. به همین دلیل این روزها شاهد رفت و آمدهای سیاسی در منطقه هستیم. آنها به دست و پا افتاده‌اند و هر روز توطئه‌ای جدید می‌کنند؛ ما هم باید در مقابل آنها مهیا باشیم. همان طور که امریکا برای توطئه آماده است، ما هم باید برای مبارزه و مقابله آماده باشیم. مادامی که بخواهیم مستقل باشیم و زیر بار وابستگی نرویم، باید تحمل این مشکلات و قدرت مبارزه با آن را پیدا کنیم.
امروز ما وارث کشوری هستیم که وابسته به شرق و غرب بود؛ و شرق‌زده و غربزده هم در راس امور بودند. بنا بر این، باید محکم بایستیم و این جمهوری را که در مقابل همه انحرافات ایستاده است حفظ کنیم. برادران و خواهران مذاهب گوناگون، همه دست در دست یکدیگر بگذارند و از حیثیت و کیان اسلام و جمهوری اسلامی دفاع کنند و از این هیاهوها نترسند، که ما شکست نمی‌خوریم. شما که مسئولیت بسیار سنگینی به عهده‌تان می‌باشد، مطمئن و استوار به کار خودتان ادامه دهید؛ هر روز برنامه‌هایتان را بیشتر و بهتر توسعه دهید و کوشش نمایید تا برنامه‌های اصولی و منطبق با موازین اسلام، ارائه نمایید و حیثیت ملت و مذهب خودتان را حفظ کنید. باید برنامه‌ها بر اساس بینش و فرهنگ اسلام تنظیم شود. امیدوارم با دلی محکم و گرم در کاری که دارید موفق شوید. امروز کشور مال خودتان است. امروز همه می‌دانند و می‌فهمند که برای خودشان کار می‌کنند، برای آتیه کشور خودشان. به خدا اعتماد کنید که هر چه داریم از اوست و برای بندگان اوست؛ پس برای او و بندگان او خدمت کنید. خداوند همه شما را حفظ فرماید.
و السلام علیکم و رحمه الله‌