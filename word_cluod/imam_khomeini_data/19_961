بسم الله الرحمن الرحیم‌
حضور جوانان برای دفاع از اسلام‌
آن چیزی که وظیفه، من است اینکه به شما دعا کنم و خصوصاً از جنابعالی که این زحمت را قبول کرده‌اید، تشکر کنم.
قضیه بسیج همان مسئله‌ای است که در صدر اسلام بوده است. وقتی جنگ می‌شد، طوایف مختلف می‌آمدند و به جنگ می‌رفتند و این مسئله جدیدی نیست و در اسلام سابقه داشته است. و چون مقصد ما اسلام است، باید هر جوانی یک نیرو باشد برای دفاع از اسلام. و همه مردم و هر کس در هر شغلی که هست مهیا باشد برای جلوگیری از کفر و الحاد و هجوم بیگانگان.
من در این مدتی که از بسیج مسائلی شنیده‌ام، به خوبی شنیده‌ام و فعالیت شما بسیار خوب بوده است و امیدوارم بهتر شود. البته مشکلات در هر امری هست که باید رفع شود و آن چیزی که برای ما بسیار مهم است اینکه جوانهای ما در سراسر کشور احساس کرده‌اند که خودشان باید از هر خطری که پیش می‌آید جلوگیری کنند و دنبال این نباشند که از خارج یا جای دیگر به آنها خدمت شود. و امتیاز ایران از جاهای دیگر در همین است که تا کنون نه از جهت مادی دستش را پیش دیگران دراز کرده و نه از جهات دیگر، و خودش روی پای خودش ایستاده و با تکیه بر خدا و خود، دفاع می‌کند و حق هم همین است. چون کسی که از خارج می‌آید، نمی‌آید که بجنگد، چنانکه می‌بینیم برای صدام از اردن و کجا و کجا افراد می‌آیند، ولی آن افراد بی‌عرضه‌ترند از آنهایی که در داخل‌ عراق هستند و حاضر نیستند برای صدام جانشان را بدهند. اما در کشور ما وقتی مساله، مسئله اسلام و فداکاری در راه اسلام است، مردم همه حاضرند، چون مردم ما می‌دانند در صدر اسلام خود پیغمبر و ائمه آن طور فداکاری کردند و مسلمین صدر اسلام با آن که عددشان کم بود آن گونه فعالیت کرده و جنگ کردند. و کشور ما بحمد الله به حسب نوع و اکثریت غالب افراد این احساس را دارند که برای اسلام و کشورشان خدمت کنند.
غرور و خودخواهی در امور مبدا شکست انسان‌
و شما آقایان مخصوصاً روحانیون، هر چه می‌توانید مردم و جوانان را تهذیب کنید و متوجه سازید که وقتی برای اسلام کار می‌کنیم باید به طور مهذب باشد که اگر خدای نخواسته، کارها با خودخواهی و غرور همراه شد، مبدا شکست انسان است. باید اتکال به خدا باشد و خدمت برای خدا؛ خدمتی که در هر جا انجام شد عبادت باشد، کما اینکه افرادی که در بسیج و سایر جاها برای خدا خدمت می‌کنند، همه در حال عبادت هستند و بسیج یک امر بسیار مهم و خوبی است.
امیدوارم با جدیت شما و کسانی که در این مراکز هستند، این امر به پیش رود، و ایران کشوری شود که در عین حال که هر کس مشغول کار خودش می‌باشد، مستعد برای این باشد که هر روزی اعلام شد، همه برای دفاع حاضر بشوند، و یک چنین کشوری آسیب نخواهد دید. ان شاء الله خداوند شما را موفق و موید بدارد و من به شما دعا می‌کنم.