بسم الله الرحمن الرحیم‌
جنایات و خیانتهای رژیم پهلوی‌
من تشکر می‌کنم از آقایان که آمدند از نزدیک اوضاع این ملت ما را ببینند، گرچه نمی‌توانند ببینند. ملت ما اخیراً پنجاه و چند سال گرفتار دو حاکم غیر قانونی و جائر، که یکی از طرف انگلیسها بر ما تحمیل شد و آن رضا خان بود. و یکی هم از جانب دولتهای سه‌گانه، که یکی از آنها انگلیس و یکی امریکا و یکی شوروی بود. و در طول این پنجاه سال جنایاتی کردند بر این ملت و خیانتهایی کردند بر این ملت که در چند روز و چند سال نمی‌تواند کسی احصا  کند. بعضی از جنایات و خیانتهای اینها در دست نیست. کسی اطلاع ندارد. فقط خودشان اطلاع دارند و بعض نزدیکانشان، که آنها هم در دست نیستند. بنا براین شما که آمدید نمی‌توانید آثار جرم را در این مملکت آن طور که بوده است، و آثار خیانت را آن طور که بوده است ببینید. همین قدر است که بشنوید یا بعض معلولین ما هم که حاضر در آن قضایا بودند شاید دیده باشید.
بازیابی شرق، با تمسک به مکتب اسلام‌
باید عرض کنم که تا ملت شرق خودش نفهمد این معنا را که خودش هم یک موجودی است، خودش هم یک ملتی است، شرق هم یک جایی است، نمی‌تواند استقلال خودش را به دست بیاورد. اینها در طول زمانهای بسیار طولانی‌ با تبلیغات بسیار زیاد، حتی به دست خود قشرهای ملتها، خود حکومتها، طوری کردند که ملت شرق خودش را بکلی در مقابل غرب و در مقابل ابرقدرتها باخته است و گم کرده خودش را، مکتبش را گم کرده. مکتب بزرگ اسلام که راس همه مکاتب است، و در شرق است، شرق او را گم کرده است. تا این مکتب را پیدا نکند شرق و نفهمد مکتبش چه است و خودش چه است و خودش هم یک موجودی است و کشورش هم یک کشوری است، نمی‌تواند مقابله کند با غرب. برای اینکه هر جور مقابله‌ای که بکند، آنها روی آن تبلیغاتی که دارند این مقابله را خنثی می‌کنند. شماها فکر این بکنید که مملکت خودتان را هر کدام در هر جا که هستید بیدار کنید ملت خودتان را. ملت خودتان را بفهمانید که شما هم یک موجودی هستید. شما هم مکتب دارید.
شما هم ذخایر دارید. شما هم همه چیز دارید. و آنها از دست شما همه چیز را گرفته‌اند. و از همه بالاتر اینکه انحراف در ملتها پیش آوردند. جوانها را منحرف کردند. یک انحراف، انحراف مکتبی است که مکتبهای خود شرق را، مکتب بزرگ اسلام را منحرفاً به مردم تحویل دادند. عرضه کردند. آنکه اسلام است نبود و چیز دیگری مبتذل در دست مردم دادند. و آن مکتبهای مبتذلی که در خود آنجاها هم که این مکتبها بوده است شکست خورده‌اند. در اینجاها او را ترویج کردند. به طوری که جوانهای ما شیفته آن مکتبها شدند.
تلاش رژیم پهلوی برای بی‌هویت نمودن جوانان‌
یک مطلب دیگر اینکه، ابواب فساد را به روی جوانهای ما باز کردند و دامن‌زدند. ما که شاهد مملکت خودمان هستیم و می‌دانم ممالک شما هم همین است. ما که شاهد هستیم می‌بینیم مراکز فسادی که در مملکت ما هست، و جوانهای ما به آن مراکز فساد کشیده شدند و هویت خودشان را از دست دادند. زیاد است که گفته می‌شود و مسلّم این طور است که مرکز فساد در تهران بیشتر از کتابخانه است. ما را تهی کردند از همه چیز. جوانهای ما را تهی کردند از آن خاصیتی که باید نیروی جوانی داشته باشد. خواستند نیروی جوانی ما را از دست ما بگیرند، و بعد از اینکه این نیروها گرفته شد خزائن ما، ذخایر ما را ببرند و جوانهای ما بی‌تفاوت باشند. در زمان رژیم سابق همین حال را پیش آورده بودند. جوانهای ما را به مراکز فساد کشیدند. تبلیغات راجع به فسادها، فسادهای اخلاقی عملی به قدری زیاد بود که تمام روزنامه‌ها، تمام مجلات در این باب کار می‌کردند، و همین طور رادیو، تلویزیون، همه اینها مجهز بودند برای اینکه جوانهای ما را از بین ببرند و نیروی جوانی را از آنها سلب کنند. و یک باب واسع دیگر قضیه مخدرات، مثل هروئین و خمر و تریاک و سایر اینها، که باز این هم یک باب واسعی بود که کشانده بودند جوانهای ما را به مراکزی که مورد این معانی بود. برای اینکه این جوانها هر چه به سرشان بیاید سوال نکنند که برای چه. «چرا» را از جوانهای ما بگیرند. جوان در فکر این نباشد که نفت او را کی می‌برد و چرا می‌برد. ذخایر او را می‌برد و چرا می‌برد. اختناق هست در مملکت و چرا اختناق هست. آزادی مسلوب  است و چرا مسلوب است. اینها نقشه‌هایی بوده است که برای ما کشیده بودند و برای شماها هم. برای همه مملکتهای شما هم. این نقشه‌ها یکنواخت در همه جا بوده است. بنابر این کوشش کنید و کوشش کنند کسانی که علاقه دارند به کشورشان، کسانی که علاقه دارند به ملتشان، کسانی که علاقه دارند به اسلام، کوشش کنند که این مسائلی که به صورت مصایب در این مملکتهای ما پیاده شده است بزدایند. مغزهای منحرف را برگردانند به حال سابق. تربیت کنند جوانها را. دانشگاهها اگر علاقه دارند به اسلام، اگر علاقه دارند به کشورشان، اگر علاقه دارند به ملتشان، جوانها را تربیت صحیح بکنند. از این غربزدگی نجاتشان بدهند. و همه جاها و همه کس باید دنبال این مطلب باشد. و حکومتها که مع الاسف کمترشان هست که در فکر این مسائل باشند، باید اگر چنانچه‌ علاقه به اسلام دارند، علاقه به کشور دارند، علاقه به ملت دارند، کیفیت اعمالشان را تجدید نظر بکنند. این طور که تاکنون عمل شده است، دست بردارند.
اقتدار و عزت در رویکرد به اسلام‌
کشورهای شرقی و کشورهای اسلامی، یک کشورهای وسیع غنی‌ای هست. دیگران محتاج به شما هستند. ابرقدرتها محتاج به شما هستند. سلاحی که در دست شماست اگر یک روز از آنها قطع کنید، آنها مطیع شما می‌شوند. مع الاسف بعضی حکومتهای ما، هم ذخایر ما را دادند و هم اطاعت از آنها کردند. باید یک تحولی پیش بیاید. یک تحولی که مردم مثل مردم صدر اسلام بشوند. ما یک نیم تحولی در مملکتمان پیش آمد که مردم شبیه شدند تا یک حدودی به آن مردم صدر اسلام. و همه پیروزی ما دنبال این معنا و این تحول پیش آمد که مردم همان طوری که در صدر اسلام جوانهای مسلمین آرزوی شهادت می‌کردند، در ایران هم این آرزو پیدا شد. و شاید هر روز جوانهایی به ما مراجعه می‌کنند و می‌گویند دعا بکنید که ما شهید بشویم. این تحولی که پیدا شد در ایران، و این وحدت کلمه‌ای که در ایران پیدا شد، و این توجه به اسلام که در ایران پیدا شد، باید یک الگویی باشد از برای همه ملتها. چنانچه این تحول پیدا بشود، و همه رو به اسلام بیاورند، و همه رو به یک نقطه باشند، و آن نقطه «اسلام»، با این جمعیت زیادی که دارند، با این تجهیزاتی که دارند، با این سلاحهایی که دارند مثل نفت و غیر نفت که دارند، اینها آقایی باید بکنند در دنیا، و مع الاسف نمی‌گذارند اینها را این طور بشوند. تحول لازم است. باید همه کوشش کنند. همه کوشش کنید که این تحول را به دست بیاورید و ملت خودتان را برگردانید به یک ملتی که هوشیار باشد. توجه داشته باشد که دیگر وقت اینکه همه باز دنبال یک ممالک دیگری باشند، و پیرو یک قدرتهای بزرگ باشند، آن وقت گذشته است. حالا ملتها دیگر کم کم بیدار می‌شوند. ملت ما بیدار شده است. منتها الآن اشخاصی که باز بسته به همانها هستند در سر راه ایستاده‌اند و می‌خواهند نگذارند که ما به نهضت خودمان ادامه بدهیم. و این خیال خامی است که آنها می‌کنند و نهضت ما پیروز است و نهضت ما جلو خواهد رفت. و امیدوارم که خداوند همه مسلمین را بیدار کند و همه مسلمین با هم متحد بشوند. برادر باشند. اختلافات را دست بردارند. حکومتها اختلافات را دست بردارند. ملتها با هم باشند. و خداوند ان شاء الله این مشکلات را رفع کند تا مسلمین ید واحده باشند و خداوند با جماعت است.
و السلام علیکم و رحمه الله و برکاته‌