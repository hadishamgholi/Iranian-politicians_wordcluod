بسم الله الرحمن الرحیم‌
موقعیت حساس کشور
درود بر شما جوانان که در این هوای سرد و راههای سخت پیاده آمدید تا از نزدیک با هم ملاقات کنیم. من از زحمات شما برادران متشکرم و به شما دعا می‌کنم. خداوند شماها را برای اسلام حفظ کند و اسلام با قدرت شما به پیش برود. برادرها، امروز روز حساسی است برای کشور ما. مشکلاتی برای کشور ما پیش آمده و در دست پیش آمدن است. در این موقع که برای ملت ایران طرح تعیین رئیس جمهور شده است، باز عوامل فساد توطئه می‌کنند که این قدم را نگذارند پیش برویم. چنانچه قبلًا در قدمهایی که می‌خواستید بردارید توطئه می‌کردند و کارشکنی می‌کردند. امروز هم همین عناصر هستند. کارشکنی می‌کنند، و بعد هم که می‌خواهید وکلای خودتان را به مجلس شورا بفرستید تا استقرار تام جمهوری اسلامی محقق بشود، باز هم [می‌] خواهند این تفاله‌های رژیم سابق و الهام بگیرهای از امریکا و غیر امریکا باز فعالیت کنند و نگذارند. شما برادرها بیدار باشید، و همان طور که از اول با قدرت کامل، با توجه به خدا و با مشت محکم سد را شکستید و تا اینجا با پیروزی آمدید، از اینجا به بعد هم با همان مشت محکم، و با همان اراده مصمم این راه را باید بروید، و ان شاء الله جمهوری اسلامی را با محتوای جمهوری، با احکام اسلام در ایران، و امید است که در سایر جاها بر پا کنید، و بیرق توحید را بر فراز مملکت خودتان و سایر ممالک افراشته کنید.
ذلّتِ احتیاج به دشمن‌
توجه به توطئه‌ها داشته باشید. توجه به نفاق افکنیها، توجه به اموری که اسباب تفرقه می‌شود. خصوصاً در این دهه آخر صفر باید بسیار متوجه باشید که مبادا اینها از این اجتماعات سوء استفاده کنند، و مبادا خدای نخواسته تفرقه بین شما، درگیری بین شما ایجاد کنند، که هر تفرقه‌ای امروز و هر ندایی که بر خلاف مصلحت شماها باشد، بر خلاف مصلحت اسلام است. شما خودتان باید پاسدار اسلام باشید. همان طور که تحمل این زحمت را کردید و از راههای دور و هوای سرد پیاده آمدید، باید تحمل زحمت کنید و تا رسیدن به پیروزی نهایی همه با هم باشید و با هم فکر کنید و با هم راجع به این مسائل مشورت کنید. خداوند همه شما را ان شاء الله نصرت بدهد، و با پیروزی ان شاء الله پیش بروید و مملکت را خودتان در دست بگیرید و برای خودتان خدمت کنید. و من امیدوارم که همان طور که این آقا گفتند، سطح کشاورزی را بالا ببرید تا ما محتاج به دشمنهایمان نباشیم. احتیاج به دشمن دردناک است. ما محتاج باشیم در گندم‌مان، در برنجمان، در سایر غذاهامان به دشمنهای خودمان مثل امریکا، این امر دردناکی است که باید ملت ما این امر را طوری کنند که ان شاء الله خودکفا بشویم، و ان شاء الله صادرات هم داشته باشیم.
و السلام علیکم و رحمه الله‌