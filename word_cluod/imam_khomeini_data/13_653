بسم الله الرحمن الرحیم‌
مجاهدت بانوان در پیشبرد مقاصد اسلامی‌
شما بانوان محترم که از راه دور آمدید، خوش آمدید و خداوند ان شاء الله، شما را سعادتمند فرماید. ملتی که بانوانش در صف مقدم برای پیشبرد مقاصد اسلامی هست آسیب نخواهد دید. ملتی که [بانوانش‌] در میدانهای جنگ با ابرقدرتها و با مواجه شدن با قوای شیطانی قبل از مردها در این میدانها حاضر شده‌اند پیروز خواهد شد. ملتی که شهید در راه اسلام، هم از بانوان دارد و هم از مردها و شهادت را هم بانوان طلب می‌کنند و هم مردها، آسیب نخواهد دید.
ما امیدواریم به این سیل خروشان ملت که در جلوی آنها بانوان محترم که ارزشمندترین قشرهای ملت هستند و برای پیشبرد آمال اسلامی مجاهدت می‌کنند؛ به ملت ایران تبریک عرض می‌کنم. و باک از هیچ قدرتی نداریم؛ برای اینکه یک ملتی که زن و مردش برای جانفشانی حاضرند و طلب شهادت می‌کنند، هیچ قدرتی با آن نمی‌تواند مقابله کند.
قدرت شما قدرت الهی است. شما بانوان محترم برای خدا قیام کردید و برای خدا در این قیام پایدار هستید و آسیب نخواهید دید.
هر چه می‌توانید این صفهای خودتان را فشرده‌تر کنید و انقلاب را حفظ کنید و به پیش بروید. گوش به حرفهای مفسدینی که می‌خواهند بین شماها تفرقه بیندازند یا شما را از انقلاب دلسرد کنند، ندهید که اینها بلندگوهای شیطان هستند و خدای تبارک و تعالی آنها را ان شاء الله سرکوب خواهد کرد.
من از شما بانوان محترم قدردانی می‌کنم و تشکر می‌کنم که از راههای دور به اینجا تشریف آوردید. خداوند ان شاء الله شما را عزیز و عظیم و مرفه قرار دهد و شما را برای مسلمین و اسلام حفظ کند.
و السلام علیکم و رحمه الله و برکاته‌