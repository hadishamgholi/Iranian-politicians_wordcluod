بسم الله الرحمن الرحیم‌
لزوم تفاهم استانداران و روحانیون‌
مطالبی که می‌گویم گرچه تکراری است لکن لازم است تکرار و سفارش شود، و آن دو مطلب است. یکی اینکه با روحانیون بسازید. من به روحانیون هم این سفارش را بارها کرده‌ام، ولی چون شما امروز اینجا هستید به شما تاکید می‌کنم. شما با ساختن با روحانیون مردم را با خود کنید، در این صورت آسیب نمی‌بینید؛ زیرا آسیب از ناحیه اختلاف پیش می‌آید. شما و روحانیون باید با هم تفاهم داشته باشید. شما می‌دانید تا به حال هر کاری انجام گرفته است، از اتفاق بوده است؛ پیشبردمان از توافقی بوده است که بین تمامی اقشار است. خارجی‌ها هم اگر بخواهند کاری بکنند، اول بین خود ما اختلاف می‌اندازند و از این راه فساد ایجاد می‌کنند، بعد از آنکه اختلاف شد لطمه وارد می‌آورند، مستقیماً که دخالت نمی‌کنند. و ما برای حفظ اسلام مکلف و مسئولیم، و امروز حفظ اسلام در تفاهم است، تفاهم بین همه اقشار، بین مردم با روحانیون، روحانیون با استاندارها، استاندارها با مردم و روحانیون، و این تکلیفی است الهی که باید جواب آن را بدهیم.
تکلیف استاندارها، پشتیبانی از دولت‌
مطلب دوم اینکه باید تمام استاندارها در هر جا که هستند پشتیبان دولت باشند. امروز استاندارها باید نخست وزیر را، دولت را و مجلس را تقویت کنند که اگر خدای نخواسته، اختلاف کنند موجب شکاف می‌شود و صدمه به اسلام وارد می‌شود. و اگر صدمه به اسلام وارد شد خدای نخواسته موجب می‌شود که دیگر اسلام به این زودی‌ها سر، بلند نکند. آنهایی که از اسلام سیلی خورده‌اند و تشخیص داده‌اند که اسلام است که ملت‌ها را نجات می‌دهد، اگر سر، بلند کنند و به اسلام صدمه وارد کنند ما چه جوابی داریم؟ باید استاندارها از نخست وزیر و دولت و همه وزرا پشتیبانی کنند. شما باید خودتان با هم باشید و پشتیبان همدیگر. من باز تاکید می‌کنم که اگر سران با هم خوب باشند، این کشور صدمه نمی‌بیند. و اگر صدمه‌ای این کشور ببیند از اختلاف سران است. همان طور که شارع مقدس فرموده، باید دولت، مجلس و قوه قضائیه احساس کنند که یک تکلیف دارند و آن اینکه اختلاف نداشته باشند. امروز اختلاف موجب می‌شود به جبهه‌ها سرایت کند و اگر خدای نخواسته سرایت کرد، مصیبت پیش می‌آید. امروز تقریباً هیچ کس با ما موافق نیست، و آنهایی هم که موافق هستند فقط اظهار است. مع ذلک پاسدارها و ارتشی‌ها و بسیجی‌ها و سایر نیروها توانسته‌اند این پیروزی‌ها را به دست آورند. این برای این است که بین آنها اختلاف نیست. اختلاف روحانیون با استاندارها و یا خودشان، به مردم سرایت می‌کند و در جبهه‌ها منعکس می‌شود، آن وقت نمی‌توانید مصیبتی را که از این ناحیه پیدا می‌شود ارزیابی کنید، و مصیبت بزرگ این است که در این صورت اسلام نمی‌تواند سر، بلند کند. باید متوجه باشید که این یک تکلیف است که همه با هم باشید تا این بار را به آخر برسانید. خوب خدمت کنید، به مستضعفان برسید.
شما در دوردست‌ها مسئولیت دارید به مستمندان که در طول تاریخ زیر فشار و زحمت بودند برسید و جدیت نمایید تا راه چاره‌ای که آنها را به جایی برساند پیدا کنید، در عمران و راهسازی برای آنان جدیت کنید. امروز به مستضعفان و مستمندان و زاغه‌نشینان که ولی نعمت ما هستند خدمت کنید. پیش خدای تبارک و تعالی کمتر خدمتی است که به اندازه خدمت به زاغه‌نشینان فایده داشته باشد.
و السلام علیکم و رحمه الله.