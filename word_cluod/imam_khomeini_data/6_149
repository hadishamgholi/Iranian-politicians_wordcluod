بسم الله الرحمن الرحیم‌
در کمین بودن دشمنان اسلام و کشور
امید است که شما پاسداران انقلاب و سربازان امام زمان- سلام الله علیه- باشید و برای اسلام و اعتلای قرآن زحمت بکشید. تا کنون به مرحله‌ای رسیده‌ایم که هنوز پیروزی کامل نیست، و امیدوارم که این پیروزی را با همت شما به آخر برسانیم. و از شما برای اسلام و قدرت اسلام و قرآن همراهی می‌خواهم.
برادران من! توجه داشته باشید [که‌] ما هنوز پیروزِ حقیقی نشده‌ایم؛ گمان پیروزی نبرید که سستی می‌آورد. وقتی گمان کردید که پیروز شدید، رها می‌کنید و هر کدام به کار خود مشغول می‌شوید. پیروزی باز حاصل نیست، و دشمنان اسلام و کشور در کمینند و اختلاف ایجاد می‌کنند و توطئه دارند. همین امشب هم در روزنامه دیدم که ساواکیها توطئه کرده بودند و می‌خواستند در ایام عید فساد ایجاد کنند. شما خودتان را پیروز مطلق ندانید. پیروزی وقتی حاصل می‌شود که این ریشه‌های گندیده هم از زیر زمین بیرون بیاید و این توطئه‌ها خنثی شود؛ و آن با همت شما جوانها، جوانهایی که تا کنون برای اسلام و قرآن شریف زحمت کشیده‌اید و پیش خدای تبارک و تعالی روسفید هستید، میسر است.
رای به «جمهوری اسلامی»
از این به بعد ان شاء الله همه با هم مجتمع، همه رای واحد، همه با قدرت واحد! اگر همه با هم باشید، این بار را به آخر خواهید رسانید. و اگر خدای نخواسته اختلافی بین قشرها پیدا بشود، من ترس این را دارم که باز مسائل قبل اعاده شود. باید این رمز پیروزی را که وحدت کلمه و اتکا به قرآن مجید است حفظ کنیم و همه با هم به پیش برویم و حکومت جمهوری اسلامی را در ایران مستقر کنیم، و همه رای به جمهوری اسلامی بدهیم. از خدای تبارک و تعالی سلامت و سعادت شما و ملت ایران را خواستارم.
و السلام علیکم و رحمه الله و برکاته‌