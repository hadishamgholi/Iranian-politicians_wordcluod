بسم الله الرحمن الرحیم‌من امروز می‌خواهم تاکید کنم در این امر که راجع به این محبوسین- البته به استثنای آنهایی که ما به حسب امر خدا نمی‌توانیم عفو کنیم- باز تاکید کنم که زودتر این قضیه تمام بشود و آقای موسوی  به همه جا، همه شهرستانها سفارش کنند که زودتر این کار را انجام بدهند و رسیدگی زودتر بشود تا ان شاء الله، برای عید جدید یک عده چشمگیری از اینها و اگر می‌شود، همه آنهایی که می‌شود، آنها را عفو کرد. حالا گناه دارند، یک گناهی است که قابل عفو است، انحراف دارند انحرافی است که قابل عفو است، تهیه کنند و برای عید جدید که می‌آید بفرستند تا ان شاء الله، اینها عفو بشوند. و من سفارش می‌کنم به این اشخاصی که از این گروهها بازی خورده‌اند؛ اینها یک مقایسه‌ای ما بین حکومت حالا و حکومت سابق و ما بین مردم در حالا و مردم در سابق بکنند و بین خدمتهایی که این دولت در این مدت کم با آن گرفتاریهای فوق العاده‌ای که همه کشورها و- تقریباً- همه ابرقدرتها بر خلاف این دولت و ملت توطئه می‌کنند، مقایسه کنند و بعد ببینند واقعاً، راهشان چه راهی است. راهی که آنها دارند، می‌خواهند چه بکنند، و راهی که منافقان و برادرهای آنها دارند، اینها می‌خواهند چه بکنند و من از خدای تبارک وتعالی می‌خواهم که هدایت کند این جوانها را، این دخترها را، این پسرها را که در دام اینها دیگر نیفتند یا از دام اینها ان شاء الله، خارج بشوند.و باید تقدیر کنم از ارتش و سپاه و ژاندارمری و سایر قوای مسلح و مردمی که بحمد الله با قدرت پیشروی دارند می‌کنند و در همین «چزّابه»  هم کارهایی انجام داده‌اند و ان شاء الله، انجام می‌دهند و امیدوارم که به فتح آخری نزدیک باشیم. و فتح ما آن وقتی است که عراق و ایران و سایر کشورهای اسلامی همه مرفه باشند و همه بتوانند آسوده و بدون قدرت قدرتمندان و بدون سلطه آنها به زندگی خودشان ادامه بدهند.
و چیزی که در این چند روز مراجعه شده است زیاد به اینجا و احمد،  به من کراراً، گفته‌اند که زیاد مراجعه شده است، من چند روز پیش از این رادیو را گوش می‌کردم، دیدم که رادیوی خارجی گفت که فلان گفته است که خمینی در حال مرگ است. من یاد یک قصه‌ای افتادم و آن اینکه یک نفر بود که می‌خواست اظهار قدرت و پهلوانی بکند. در یک جلسه‌ای گفت که من آنم که چه کردم، چه کردم، کارهایش را شمرد و من جمله، گفت من آنم که فلان آدم، فلان پهلوان را در فلان جا کشتم و چه کردم. آن آدم حاضر بود، گفت که آن کسی که شما کشتید حرفهای شما را دارد می‌شنود! من یاد این افتادم که آن کسی که آن آقا گفته است که در حال مرگ است، حرفهای ایشان را شنیده و به این سبک مغزی خندیده است. من ان شاء الله، امیدوارم که آنها هم که در خارج هستند دیگر برگردند، دیگر ول کنند این مسائل را، می‌دانند که پیشروی نمی‌کنند، می‌دانند که با این ملت نمی‌شود طرف شد. خوب، هی ادعا می‌کنید که ملت با ماست، خوب اگر ملت با ماست بیایید با ملت همکاری بکنید، با دولت همکاری بکنید، نه اینکه بروید کنار بنشینید و هی دسته دسته درست کنید و هر کدام به دیگری هم فحش بدهد.
من از خدای تبارک و تعالی سلامت همه آقایان را و سلامت این ملت را و سلامت این آسیب دیدگان را می‌خواهم و امیدوارم. و از ملت هم تشکر می‌کنم به اینکه الحمد للَّه در صحنه حاضرند و تا در صحنه حاضرند این کشور آسیب نخواهد دید و لو هر چه حالا فساد بکنند، هر چه کارهای خلاف بکنند. خداوند همه‌تان را حفظ کند.
و السلام علیکم و رحمه الله و برکاته.