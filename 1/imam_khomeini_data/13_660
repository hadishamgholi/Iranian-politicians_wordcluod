بسم الله الرحمن الرحیم‌من با اینکه بنا نداشتم صحبت کنم و مخالفت با اطبا، مع ذلک، چون آقایان از هند آمدند و مسائلی که مربوط به خارج کشور است توجه دادند، یک چند کلمه‌ای عرض می‌کنم:
شما متوقّع نباشید که قدرتهای بزرگ جهانی، که منافع خودشان را در ایران از دست داده‌اند و در سایر کشورها هم خوف این را دارند که از دست بدهند، آنها آرام بنشینند و تماشاگر باشند. آنها در کمین هستند و با همه قوا که دارند، کوشش می‌کنند که این نهضت اسلامی ایران را در خارج از کشور وارونه جلوه بدهند و این یک مسئله‌ای است که برای آنها حیاتی است؛ کشورهایی که همه جهان را می‌خواهند ببلعند و قدرت خودشان را گسترش در همه کشورهای جهان بدهند. نباید ما متوقّع باشیم که حالا که آنها در معرض خطر می‌بینند منافع خودشان را، در ایران از دستشان رفت و در کشورهای دیگر هم ملتها به تدریج، دارند بیدار می‌شوند و به تدریج، می‌خواهند متصل بشوند به این نهضت اسلامی ایران، آنها البته باید دست و پا بزنند، همان طوری که آیه شریفه را شما خواندید که: جاءَ الحَّقُ وَ زَهَقَ الباطِل، انَّ الباطِلَ کانَ زَهوقاً.  باطل الآن خودش را در مقابل حق زبون می‌بیند و برای او باطل خیلی ارزشمند است. باطل آنها بود که همه کشورهای اسلامی‌ جهان را عقب نگه داشته است، باطلهای آنها بود که از مرکز دانشگاهها تا همه جای کشور نفوذ کرده بودند و باطلِ خودشان را به پیش می‌بردند و حالا می‌بینند که در معرض زهوق  است. نباید ما گمان کنیم که اینها دیگر دست برداشته‌اند. از ایران دست برداشته‌اند و از سایر کشورهایی هم که احتمال این را می‌دهند در معرض این است که باطل در آنجا زاهق بشود. اینها مقابله با حق نکنند.
ما باید کوشش کنیم که مفاد این آیه شریفه را متحقق کنیم و همه ملتهای اسلامی باید کوشش کنند که حق را در جامعه خودشان پیاده کنند، که مصداق جاءَ الحَق متحقق بشود.
اگر حق آمد، باطل خود به خود زاهق خواهد شد. ما باید کوشش کنیم که از خودمان گرفته تا برادرهای اسلامی و برادرهای دینی خودمان در همه کشورهای اسلامی، به حق توجه کنیم و حق را پیاده کنیم. مجرّد حرف نباشد که ما فقط یک شعاری بدهیم که حق آمد و باطل رفت. آمدن حق شعار نیست، آمدن حق عمل است، آمدن حق نشان دادن به حسب اعتقادات و اخلاق و اعمال است، پیاده کردن همه احکام الهی است. اگر احکام الهی در یک ملت پیاده بشود، باطل از آن ملت کوچ می‌کند و اگر در همه ملتهای اسلامی، احکام الهی- اخلاقی که سفارش شده است، اخلاق انسانی، عقاید ایمانی پیاده بشود، خود به خود باطل زاهق می‌شود. شما برادرانی که در هند هستید و حالا تشریف آوردید اینجا و سایر برادرهایی که در ممالک دیگر هستند، چه ایرانی و چه غیر ایرانی، که همه برادر هستند، باید توجه داشته باشند که مفاد این آیه شریفه جاءَ الحَق را متحقق کنند تا باطل خود به خود از بین برود.البته یک دسته‌جاتی که عامل آنهاست- همان طوری که شما تذکر دادید- در سایر بلاد اسلامی و غیر اسلامی، درصدد این هستند که این نهضت اسلامی ایران را در خارج بد جلوه بدهند، که اگر آن طوری که هست جلوه کند، قدمهای مومنین در دنیا محکم‌ می‌شود و عزمشان راسخ می‌شود و تمام منافعی که این قدرتهای باطل دارند و با آن قدرتهای باطل، همه حقها را زیر پا گذاشته‌اند، [از بین می‌رود.] اگر ما بیدار بشویم و نگذاریم اینهایی که در خارج هستند، آن برنامه‌هایی که دیکته شده است و به آنها داده [شده‌] است پیاده بشود و اگر چند نفر آدم منحرف در- فرض کنید- هند، در پاکستان، در سایر بلاد اسلامی بخواهند یک کاری بکنند که این نهضت اسلامی ایران را مشوّه نشان بدهند به اهالی آن مملکت، شما برادرهای اسلامی، که در آن ممالک هستید، در مقابل آنها ایستادگی کنید. حق پیروز می‌شود. آنها باطلند و زهوق پیدا می‌کنند. شما حق خودتان را بگویید، منتشر کنید و در مقابلِ آنهایی که بعکس جلوه می‌دهند این نهضت اسلامی ایران را، شما در مقابل آنها بایستید و حق خودتان را به آن طوری که هست، ترویج کنید تا ان شاء الله، حق در همه بلاد اسلام پیاده بشود و باطل خود به خود از همه ممالک اسلام، بلکه ان شاء الله، از همه ممالک دنیا از بین برود و زاهق بشود.
لکن شرط عمده، پایداری درباره حق است. باید پایدار ما باشیم در حق خودمان. این طور نباشد که باطل در باطل خودش مجتمع باشد و ما در حق خودمان متفرق. ما که مدعی این هستیم که اهل حق هستیم، مسلمانها که اهل حق هستند، قرآن کتاب آنهاست، کعبه قبله آنهاست. کسانی که به اسلام ایمان آورده‌اند و به حق ایمان آورده‌اند، باید در این حق خودشان مجتمع باشند و نگذارند این باطلها، که در باطل خودشان می‌خواهند مجتمع بشوند، آنها پیروز بشوند. ما تکلیف همه‌مان این است که در حق خودمان با هم تفاهم داشته باشیم، چه اهالی یک کشور و چه اهالی همه کشورهای اسلامی. و من امید آن را دارم که ملتها بسرعت رو به حق بروند و بسرعت رو به اجتماع و اتحاد بروند تا باطلها را با سرعت عقب بنشانند. خداوند شما و ما را در راه حق مصمّم کند و همه مسلمین و همه مستضعفین جهان پیروز باشند.
و السلام علیکم و رحمه الله.