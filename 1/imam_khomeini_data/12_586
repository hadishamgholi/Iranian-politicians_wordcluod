بسم الله الرحمن الرحیم‌
کارشکنی مستکبران در تحقق مکاتب توحیدی‌
مکتبهای الهی- توحیدی از اولی که در بین بشر بوده است مع الاسف به واسطه کارشکنیهایی که از مستکبرین شده است، آن طور که باید پیاده نشده است. و خصوص مذهب حضرت عیسی- سلام الله علیه- که به دست یک طایفه‌هایی افتاده است. یک تحریفهایی شده است، و یک چیزهایی که سزاوار حضرت مسیح نیست ذکر شده است. و بدتر از او سلاطینی که خودشان را به مذهب مسیح بسته‌اند و مسیحی نبوده‌اند، مانع شدند از اینکه تعلیمات حضرت مسیح تحقق پیدا بکند. اگر تعلیمات انبیا؛ حضرت مسیح در مسیحیّین، حضرت موسی در کلیمییّن، حضرت رسول اکرم در مسلمین، آن طوری که آنها می‌خواستند تحقق پیدا می‌کرد، این گرفتاریهایی که الآن برای همه بشر در همه جا هست پیش نمی‌آمد. الآن شما می‌بینید که دولتهای بزرگ با اسم مسیحیت، با اسم انتساب به مکتب حضرت مسیح- سلام الله علیه- چه جنایتها در عالم می‌کنند. چنانچه سران ممالک اسلامی هم با اینکه ما مسلمان هستیم و با اسم اسلام بلکه چه جنایاتی که نمی‌کنند. شما دیدید که محمد رضا در اینجا اظهار اسلامیت می‌کرد و قرآن طبع می‌کرد و اظهار تعهد به اسلام می‌کرد، مع ذلک با اسلام آن طور کرد که همه دیدید. و امثال کارتر هم، نظیر او در مسیحیت می‌رود دعا می‌خواند. در کلیسا می‌رود وادار می‌کند که دعا بخوانند. لکن بر خلاف تعلیمات حضرت مسیح، آن همه ظلم، آن همه جنایت در دنیا می‌کند. مذهبها از اول گرفتار این طاغوتها بودند. از اولی که مذهبها در عالم پیدا شده است جفتش یک طاغوتی یا طاغوتهایی هم بوده‌اند، و صاحبان مذاهب کوشش کردند برای اینکه مردم را آدم کنند. این انسانی که اگر سر خود باشد از همه حیوانات سرکش‌تر و بدتر است. انبیا از اول خدا فرستاده که اینها را از آن سرکشی بیرون بیاورند و مهار کنند. لکن انبیا هم آن طوری که می‌خواستند موفق نشدند. مع ذلک همان مقداری هم که موفق شدند، الآن سلامت دنیا هر جا باشد به تابع مذاهب است که هست. الآن هم توده‌های مردم در هر جا، آنجاهایی که کلیمی هستند توده‌هاشان، نه آن سران، آنجایی که مسیحی هستند توده‌های مردم، نه سرانشان، آنجایی که مسلمین هستند، همین طور توده‌های مردم باز از باب اینکه یک مقداری از تعلیمات انبیا را به آن تعهد دارند، باز این سلامتی که در دنیا هست، که اگر نبود این کوشش انبیا، بدتر از همه حیوانات به هم می‌ریختند، این سلامتی که الآن در دنیا هست، این مقداری که هست که اگر سران را بشود مهار کرد، سایر مردم سلامتند. این باز هم همین مقدار از سلامت که هست در اثر کوشش انبیاست. کوشش انبیا اسباب این شده است که در هر مذهبی و ملتی افراد بسیار زیادی هستند که به واسطه قبول کردن مذهب انبیا را، از بسیاری از جنایاتی که بشر، اگر همین طور بود مرتکب می‌شد، آنها مرتکب نمی‌شوند. این برای کوشش انبیاست. اگر این کوشش از انبیا نبود آن وقت معلوم می‌شد چه خبر است این دنیا. و ما مع الاسف تا کنون در هیچ عصری ندیدیم که مردم به اسلام آن طوری که هست آشنا باشند. شما گمان نکنید که الآن هم ما باز یک مملکت اسلامی داریم به معنای حقیقی‌اش. اسلام اگر تحقق پیدا بکند ان شاء الله آن وقت شما خواهید دید که با مسیحیّین، با سایر اقوام چه خواهد کرد و با آنها با چه سِلمی، با چه مسالمتی، با چه محبتی رفتار خواهد کرد. خوب، این رئیس مذهب ما حضرت امیر- سلام الله علیه- هست که وقتی می‌شنود که یک زن ذمی را که یهودی شاید بوده است، این را خلخال از پایش لشکر کذا درآوردند، آن قدر ناراحت می‌شود، که می‌گوید اگر انسان بمیرد در یک همچو امری، سزاوار است. یک همچو حکومتی است، و چنانچه یک حکومت اسلامی به آن طوری که اسلام‌ می‌خواهد، آن طوری که خدای تبارک و تعالی می‌خواهد در ایران و در سایر جاها تحقق پیدا بکند، دیگر ظلم درش بسته می‌شود، تعدیات درش بسته می‌شود. حکومتها دیگر نمی‌توانند ظلم کنند و نمی‌کنند و ارتشیها و سایر قوای انتظامی همه در خدمت مردم هستند. دعا کنید که آن طوری که ما می‌خواهیم بتوانیم موفق بشویم، و بتوانیم که اسلام را عرضه کنیم. و دعا کنید که اینهایی که الآن در اطراف مملکت ما به آشوبگری مشغول هستند و اعتقاد به هیچ مذهبی ندارند، اینها اصلاح بشوند یا از بین بروند، تا یک حکومت اسلامی صحیح محقق بشود که برای همه شما، برای همه بشر اسلام خوب است. خداوند همه شما را توفیق بدهد و موید باشید.