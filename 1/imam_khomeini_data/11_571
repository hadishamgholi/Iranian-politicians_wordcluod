بسم الله الرحمن الرحیم‌
خیر و پیروزی، فرجام راه الهی‌
من در این هوای سرد که آقایان از راههای دور تشریف آوردند، از کرج آمدند، از میانه آمدند، از جاهای دیگر آمدند، معذرت می‌خواهم که حالم مساعد نیست خیلی مزاحمت کنم. و علاوه آقایان در یک محل نمناک و سرد نشسته‌اند و سزاوار نیست که آقایان را معطل کنم. من همین قدر اعلام می‌کنم که دعاگوی شما هستم و خدمتگزار. و امیدوارم که این دعاگویی و خدمتگزاری تا آن وقتی که هستم مستدام باشد. و شما دوستان، آقایان، رفقا، برادرها، خواهرها، در این راهی که راه سعادت شماست و راه سعادت ملت شماست، با توفیق و تایید و با اراده مصمم این راه را طی کنید و همان طور که تا کنون این راه شریف را؛ راه الهی را طی کردید، از این به بعد هم موفق و موید باشید که ان شاء الله همه با هم مجتمعاً این راه را برویم و دشمنهایی که می‌خواهند مانع بشوند از اینکه اسلام و جمهوری اسلام در ایران تحقق پیدا بکند عقب بزنیم و ان شاء الله شما موفق خواهید شد. برای اینکه شما برای خدا مشغول زحمت هستید و آنچه برای خداست عاقبتش پیروزی است و خیر است.
وحدت، منشا آسیب ناپذیری ملت‌
و من امیدوارم که اینهایی که در راه اسلام و در راه هدفهای مسلمین یک موانعی ایجاد می‌کنند، اینها بیدار بشوند. اینها توجه بکنند که این اعمال مخالف با مصالح کشور است. این اعمال مخالف با مصالح ملت است. امروز ملت ما احتیاج به وحدت کلمه دارد. احتیاج به این دارد که همه قشرها با هم به پیش بروند. این اشخاصی که توطئه می‌کنند و می‌خواهند نفاق افکنی بکنند بین قشرهای ملت، آنها را بزرگترها، عاقلترها، به آنها نصیحت کنند، و بفهمانند که همه این کارها بر وفق مصالح دشمن ماست و بر خلاف مصالح اسلام و مسلمین است. و من امیدوارم که همه بیدار بشوند و همه توجه کنند که ما امروز که گرفتار یک مصیبتهایی هستیم، امروز که در مقابل ما یک قدرتهای بزرگ است، توطئه‌ها هست، با هم باید متحد بشویم و اگر متحد با هم بشویم آسیب‌پذیر نیستیم.
از خدای تبارک و تعالی وحدت کلمه همه ملت و سلامت شما آقایان که از راههای دور تشریف آوردید و علمای میانه، ایّدهم الله، که تشریف آوردند و آقایان که از کرج و از سایر جاها آمدند، توفیق همه را از خدای تبارک و تعالی خواستارم.
و السلام علیکم و رحمه الله و برکاته‌