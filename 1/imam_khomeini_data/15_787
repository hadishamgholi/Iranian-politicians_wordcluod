بسم الله الرحمن الرحیم‌
توجه پهلوانان به اسلام‌
این چهره‌های شما و آن حال بشاشتی که در چهره‌های شما دیده می‌شود، این خودش پیروزی است و من امیدوارم که شماها انقلاب ایران را عملًا، صادر کنید به کشورهای دیگری که می‌روید و امیدوارم که در جهان شما پیروز باشید. و مهم این است که در کنار این پیروزیها همان طور که توجه داشتید و دارید- ان شاء الله- پیروزی بر نفس خودتان هم داشته باشید. پهلوانها از سابقِ ایام، اینها که در زورخانه‌ها آن وقت [ورزش‌] می‌کردند، توجه خاصی به اسلام داشتند، مخصوصاً، در صحبتهاشان، در کارهاشان همه با ذکر خدا و ذکر امیر المومنین- سلام الله علیه- توام بود و این در روحیه‌هایشان تاثیر داشت. این ذکرها در روحیه‌ها تاثیر دارد و شما با اخلاق خوش خودتان و با رفتار خودتان و با کردار خودتان، ان شاء الله که این وجهه اسلامی جمهوری اسلامی را صادر کنید به خارج. وقتی که شما پهلوانهای عزیز و شما قهرمانان در خارج از کشور رفتید و پیروزی چشمگیر به دست آوردید و دیدند مردم که شما وضع روحیتان هم یک وضع خاصی است، با دیگران فرق دارد، اعمالتان هم با دیگران فرق دارد، این موجب این می‌شود که این همه بوقهایی که بر ضد اسلام و مسلمین و بر ضد ملت ما هست اینها خنثی بشود. شما می‌دانید که الآن همه کوششهای قدرتهای بزرگ این است که ایران را منزوی کنند بکلی و اصلًا از نقشه دنیا ساقطش کنند و آنها نمی‌دانند که خدا را نمی‌شود منزوی‌کرد، اسلام را نمی‌شود منزوی کرد و این جوانهای اسلام که بحمد الله در صحنه حاضرند و برای اسلام کوشش می‌کنند، برای پیروزی اسلام فداکاری می‌کنند، اینها را نمی‌شود منزوی کرد. و شما جای خودتان را در دنیا ان شاء الله باز می‌کنید و نام ایران و نام اسلام را همه جا مشهور می‌کنید و بیرق اسلام را سرافراز می‌کنید و ملت مسلمان را مفتخر می‌کنید. و آنی هم که قسمت من هست این است که دعا کنم به شما و من دعا می‌کنم و سلامت و سعادت و توفیق همه شما را از خدای تبارک و تعالی خواستارم و پیروزی شما را خواستارم. خداوند این پهلوانهای اسلامی را بر همه نقاط دنیا پیروز کند. خداوند تاییدتان کند ان شاء الله.
و السلام علیکم و رحمه الله‌