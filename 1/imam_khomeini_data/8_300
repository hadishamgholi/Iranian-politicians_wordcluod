بسم الله الرحمن الرحیم‌
آزادی و استقلال در پناه اسلام‌
این چه قدرتی است که شما ورزشکاران را با یک طلبه مجتمع کرده است؟ این چه قدرتی است که دانشگاهی را با سایر اقشار همراه کرد؟ و این چه قدرتی بود که تمام اقشار ملت ما را، زن و مرد، بچه و بزرگ، در هر کسوتی که بودند، به خیابانها کشید و بر ضد طاغوت آنها را مجهز کرد؟ غیر از اسلام؟ این اسلام بود که همه ما را با هم مجتمع کرد، و این اسلام بود که شما را پیروز کرد، و این اسلام است که سعادت همه انسانها را تامین می‌کند. نه سعادت دنیایی فقط؛ سعادت دنیا، و آخرت. آزادی که در پناه اسلام باشد، استقلال که در پناه اسلام باشد، سعادت برای کشورها و برای کشور ما تهیه می‌کند، تامین می‌کند. شما با اسلام این پیروزی را پیدا کردید، و با اسلام باید این پیروزی را تعقیب کنید.
رویارویی با توطئه‌ها
شما باید الآن توجه کنید به اینکه دشمن در توطئه است، و می‌خواهد که این وحدتی که در اقشار ملت ما حاصل شد این را از بین ببرد. الآن همه آن اشخاصی که بر خلاف مسیر شما هستند، بر خلاف مسیر ملت ما هستند، بر خلاف مسیر قرآن و اسلام هستند، بر خلاف مسیر پیغمبر و ائمه اطهار- علیهم السلام- هستند، اینها دارند با هم مجتمع‌ می‌شوند و توطئه می‌کنند. البته نمی‌توانند؛ کاری هم از آنها نمی‌آید؛ لکن ما هم نباید غافل باشیم. ما باید بیدار باشیم و توطئه‌های آنها [را] قبل از اینکه اینها با هم مجتمع بشوند، خنثی کنیم. مطالعه کنید در حال اینهایی که الآن دارند خرابکاری می‌کنند ببینید که اینها از کجا آمدند، منشاش چیست، از کجا پیدا شدند؛ اینهایی که نبودند؛ بعد از اینکه انقلاب شما پیروز شد یکی یکی پیدا شدند؛ حالا هر کدام در یک جایی بودند، و اگر در ایران بودند، در خفا بودند؛ و اگر در خارج ایران بودند، خارج بودند؛ حالا که انقلاب رسیده است به اینجا، یکی یکی از اطراف آمدند و با هم دارند خودنمایی می‌کنند. این قشرهای مختلفی که حالا تازه پیدا شدند، با اسمهای مختلف و می‌بینید که مسیرشان بر خلاف مسیر شماست، حرفهایشان غیر از این حرفهایی است که شما می‌گویید؛ شما فریادتان اسلام است، آنها یک چیزهای دیگر می‌گویند، اینها را باید مطالعه کنید. شما، ما، ببینیم که از کجا پیدا شده‌اند. اینها تازه پیدا شدند. از کجایند. اینها چطور شده است که حالا آمدند و می‌خواهند نگذارند این نهضت ما به ثمر برسد. توطئه‌ها را خنثی کنید.
نیاز کشور به قهرمانان با ایمان‌
مملکت ما همان طوری که به علما و دانشمندان احتیاج دارد به این قدرت شما هم احتیاج دارد. این قدرت وقتی با ایمان باشد، وقتی که زورخانه با قرآن باشد، با ایمان باشد، پشتوانه یک ملت است. وقتی قهرمانها، قهرمانهای اسلامی باشند، پشتوانه یک ملت هستند؛ بازوی یک ملت هستند. آنها می‌خواستند قهرمان باشد، لکن قهرمان «آریامهری» باشد! آن پشتوانه ملت نمی‌توانست باشد. آنها همه چیز را می‌خواستند برای خودشان، و ما و شما همه چیز را می‌خواهیم برای خدا، برای اسلام. آنکه پشتوانه ملت است، پشتوانه اسلام است، آن، مردهای با ایمان هستند. ورزشکار با ایمان، روحانی با ایمان، دانشگاهی با ایمان، بازاری با ایمان، دهقان و کشاورز و کارگر با ایمان، اینها می‌توانند پشتوانه یک ملت باشند؛ و نگذارند دستهای خائنانه کسانی که می‌خواهند همه چیز ما را ببرند، قدرت مادی ما، قدرت معنوی ما را از بین ببرند، اینهایند که نمی‌گذارند.
ایمانتان را تقویت کنید، به اسلام پناه ببرید؛ همه‌مان به اسلام پناه ببریم. همه جا یاد خدا باشیم. من می‌دانم که ورزشکارها در گودهای زورخانه یاد خدا هستند، یاد امیر المومنین هستند. تقویت کنید این یاد خدا را. تقویت کنید این یاد مولا را و همه با قدرت، همه با ایمان، ان شاء الله به پیش بروید. خداوند همه شما را موفق کند، و همه سالم و سعادتمند باشید. من خدمتگزار همه شما هستم.