[بسم الله الرحمن الرحیم‌]
رژیم طاغوتی؛ مانع رشد نیروی انسانی‌
شما توقع نداشته باشید که یک کشوری که 2500 سال تحت سلطه سلاطین جور بوده است، و قریب شصت سال تحت سلطه رژیم ناپاک پهلوی بوده است و با همه قوا و با همه کوششها، کوشش کردند که این کشور را از همه حیث به عقب بزنند، توقع نداشته باشید به مجرد اینکه آنها رفتند، اینجا بشود یک گلستان و مردمش هم بشوند ملائکه!
جوان ما را اینها به طوری بر خلاف انسانیت تربیت کردند که مشکل است به این زودی بشود اینها را برگرداند به یک حالی که از آن راه به این راه بیاید تا راه بیفتد. هر معمّمی روحانی نیست و هر قائل به اسلامی، مُسْلِم نیست. و در دستگاه جور که از همه قشرها استفاده می‌کردند، از این قشر هم استفاده شده است و شما توقع نداشته باشید که در ظرف پنج ماه بشود همه را اصلاح کرد. نه همان شهر شما این گرفتاری را دارد، شهرهای دیگر هم همین گرفتاریها را دارند، قشرهای دیگر هم همین گرفتاریها را دارند. منتها هر یک از گروهها که می‌آید همان وضع خودشان را- چون محسوسشان بوده است- می‌گویند که هیچ جا بدتر از محل ما نیست. از کردستان می‌آیند همین را می‌گویند، از لرستان می‌آیند همین را می‌گویند و از هرجا که می‌آیند همین مسائل مطرح است و همه هم درست می‌گویند، برای اینکه در طول این مدت زحمت کشیده شده است که همه چیز عقب کشیده بشود و خصوصاً نیروی انسانی. نگذارند نیروی انسانی رشد بکند؛ نه در قشر ما و نه در قشر دیگران. نگذارند یک روحانی صحیح- سالم باشد، و سایر مردم هم همان طور.
اصلاح امور با یاری همه ملت‌
بنا بر این، این اموری است قهری که بعد از اینکه یک رژیم فاسدی می‌رود، می‌خواهد یک رژیم صالحی بیاید، زمان می‌خواهد تا این رژیم صالح- هر چه هم صالح باشد- بتواند همه قشرها را سالم کند حتی بتواند همان چیزی که مربوط به خود رژیم است، مربوط به خود دستگاه دولتی است، ... به قدری آشفته است که نمی‌توانند به این زودی کارها را انجام بدهند. با اینکه دولت با تمام قوا مشغول است برای اینکه مسائل را، مشکلات را حل بکند، لکن مشکلات زیاد است و مشکلات زیاد را نمی‌شود حل کرد، الّا با دست همه ملت.
همان طور که همه ملت، این رژیم را عقب زد و قشری نمی‌توانست این کار را بکند، اجتماع بود که این کار را کرد، همین طور حالا هم برای سازندگی، که کارش مشکلتر از اصل مطلب بود، احتیاجی به کمک دارد. دولت محتاج است که همه مردم کمکش بکنند؛ زیرِ بالَش را بگیرند و این ان شاء الله با کمک همه اقشار ان شاء الله درست خواهد شد و این طور اشخاص ناباب هم ان شاء الله خود مردم طردشان می‌کنند، خود مردم رها می‌کنند آنها را.
قدرت و توانِ ملت در اصلاح امور
ان شاء الله امیدواریم که به خواست خدای تبارک و تعالی امور اصلاح بشود و هیچ خوف اینکه نتوانید در ذهنتان نیاید. قدرتمند باشید؛ همه با هم قدرتمند. شما یک همچو قدرتی را عقب زدید؛ این آشفتگیها دیگر داخلی و مال خودمان است، غیر آن بود که همه قدرتها دنبالش بودند. همه قدرتها. یعنی قدرتهای کوچک ممالک اسلامی، قدرتهای بزرگ امریکا و شوروی و انگلستان، همه پشت سر این بودند،  که گرفته بودند نگاهش دارند، ملت بیرونش کرد. تمام شد حالا دیگر از چه می‌ترسید، دیگر خبری نیست، دیگر خودتان هستید. یک آشفتگیهایی بین خودتان، یک چیزهای داخلی است، ما دیگر دشمن خارجی را کنار گذاشتیم، اینها یک چیزهای داخلی است. اگر یک ریشه‌ای، یک چیز گندیده‌ای هم باشد، این هم شماها می‌کَنید می‌اندازید دور، تمام می‌شود ان شاء الله.
خداوند ان شاء الله همه‌تان را حفظ کند، خواهرها را حفظ کند، برادرها را هم حفظ کند؛ و همه موفق باشید که این نهضت را به آخر ان شاء الله برسانید.