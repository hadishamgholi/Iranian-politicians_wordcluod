بسم الله الرحمن الرحیم‌من در این مدت که در این بیمارستان بودم و موجب زحمت همه آقایان، و حالا که می‌خواهم از آقایان مفارقت کنم از همه تشکر می‌کنم و دعاگوی همه هستم. من امیدوارم که همه ما در این بُرهه از زمان و در این موقع حساسی که بر مملکت ما می‌گذرد و توطئه‌هایی که برای ملت و مملکت ما در دست اجرا است، همه ملت، همه قشرهای ملت، دست به دست هم بدهند و توطئه‌ها را خنثی کنند. من از شما کارگرها و کارمندان این بیمارستان تشکر فوق العاده می‌کنم. و از اطبای محترم که در این مدت با من کمال محبت را کرده‌اند، و مثل فرزندی که پدر پیرش را پرستاری می‌کند، پرستاری کردند، تشکر می‌کنم. خداوند همه شما را حفظ کند و همه ملت را حفظ کند.یک کلمه‌ای که در این موقع لازم است به آن توجه بشود قضیه انتخابات است. این قدم آخری است که ملت ما باید با شایستگی هر چه تمامتر این قدم را بردارند. و توجه داشته باشند که دوره‌های سابق که دوره طاغوت بود، برای انتخابات در عین حال که انتخاباتی در کار نبود، لکن کارهای طاغوتی انجام می‌گرفت. و حالا باید همه آقایان متوجه باشند که دولت اسلامی است. جمهوری اسلامی است و مجلس، مجلس اسلامی است. و باید اخلاق همه در انتخابات، همه اخلاق اسلامی باشد. و افرادی را انتخاب کنید که متعهد به اسلام، شرقی و غربی نباشند. بر صراط مستقیم انسانیت و اسلامیت باشند. و من امیدوارم که این مرحله را هم به شایستگی و به طوری که دلخواه همه ملت ماست، و دلخواه ماست عمل بکنند. و وکیلهایی که آراسته هستند به اخلاق خوب، متعهد هستند به اسلام، وفادار هستند به کشور خودشان، خدمتگزار هستند به شما و به کشور، آن اشخاص را انتخاب کنند و در مجلس بفرستند، که ان شاء الله این قدم آخر هم با شایستگی برداشته بشود، و ایران ان شاء الله سر و سامان پیدا بکند، و از آن فشارها و اختناقها که خارج شده است تا آخر خارج باشد. من دعاگوی همه هستم، و در این چند روز آخر عمر به همه شما دعا می‌کنم، و هر چه خدمت از من برآید با حالی که دارم مضایقه ندارم و خدمتگزار همه هستم.
و السلام علیکم و رحمه الله‌