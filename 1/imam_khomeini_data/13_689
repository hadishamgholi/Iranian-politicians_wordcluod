بسم الله الرحمن الرحیم‌من از شما بانوان محترم، بازماندگان شهدای نیروی هوایی و اقربای  معلولین نیروی هوایی تشکر می‌کنم که با روی گشاده و با روحیه قوی با من مواجه هستید، و به مخالفین نهضت با شجاعت، استقامت، نمایش می‌دهید که شما شیرزنان مثل متعلقین  شما، شیرمردان، در راه اسلام و در راه کشور اسلامی برای فداکاری و برای مجاهدت حاضرید. در قرآن کریم یک آیه در دو سوره وارد شده است، که در یک سوره یک ذیل کوچکی دارد، در یک سوره بدون آن ذیل است. در یک سوره وارد شده است وَ اسْتَقِمْ کَما امِرْتَ  امر به رسول خدا- صلی الله علیه و آله و سلم- می‌فرماید که استقامت داشته باش در آن اموری که ماموری. در یک سوره دیگری که سوره «هود» است وارد شده است که فَاسْتَقِمْ کَما امِرْتَ وَ مَنْ تابَ مَعَکَ  که هم به خود رسول اکرم امر می‌فرماید که استقامت [داشته باش‌] و پایدار باش در آن ماموریتی که داری، و کسانی هم که ایمان به تو آوردند و برگشتند به خدا با تو، آنها هم استقامت کنند. در این دنیا کسانی که برای شرافت خودشان، برای شرافت اهل ملتشان، برای شرافت اسلام، اموری را انجام می‌دهند، کارهایی را انجام می‌دهند،  اگر در دنبالش استقامت داشته باشند، پابرجا باشند،  آنها را حوادث نلرزاند، اینها به مقاصد می‌رسند، برای اینکه استقامت، یک امر مهمی است و مشکلی. در سوره دومی که سوره «هود» است که دارای آن ذیل است که همه ما ماموریم به استقامت و در راس، رسول اکرم است، ایشان در این سوره و در این آیه از ایشان وارد شده است که فرموده‌اند: شَیَّبَتْنی‌ سُورَهُ هُودٍ لِمَکانِ هذِهِ الآیَه  به حسب این روایت از ایشان نقل شده است که فرموده‌اند: سوره هود من را پیر کرد، برای این آیه. برای اینکه همه مامورین را، همه ملتهای اسلامی را، همه افراد مسلم را امر فرموده است به اینکه در ماموریتی که دارید استقامت کنید. پابرجا باشید. متزلزل نشوید. چه بسا افرادی که ابتداءً در یک امری وارد می‌شوند، لکن بعضی مشکلات وقتی پیش آمد نمی‌توانند خوددار باشند، نمی‌توانند استقامت کنند. و چه بسا اشخاصی که مستقیم‌اند، استقامت می‌کنند، پایداری می‌کنند تا آخر. تعلیمی که خدای تبارک و تعالی به مسلمین داده است این است که باید در ماموریتهای خودتان استقامت داشته باشید، پایداری داشته باشید. بحمد الله امروز ملت ما عموماً و ارتش و قوای مسلّح ما خصوصاً و نیروی هوایی بالاخص این امتحان را و این ماموریت الهی را عمل کردند؛ هم فداکاری کردند و هم استقامت. شما بانوان محترم که بازماندگان آنها هستید، و برای شما آنها شرافت و عزت به یادگار گذاشتند، خودتان [را] هم می‌بینم در گفتارتان استقامت از آن ظاهر می‌شود. ملتی که بخواهد شرافت خودش را حفظ کند، اسلام را که مبدا همه شرافتهاست بخواهد حفظ کند، این ملت باید علاوه بر جهاد، استقامت در جهاد داشته باشد. استقامت معنایش این است که اگر گرفتاریهایی پیدا شد در جهاد، اگر در جنگهایی که پیش می‌آید برای یک ملتی که می‌خواهد شرافتمند باشد، می‌خواهد اسلام را و نهضت اسلامی را به ثمر برساند، از مشکلات هراس نداشته باشد. در مشکلات سستی نکند. این امر خداست. خدای تبارک و تعالی، که دفاع را بر همه ملت و بر همه مسلمین واجب کرده است، و ما هم الآن در آن امر واقع شده‌ایم که دفاع می‌کنیم از شرافت خودمان، دفاع می‌کنیم از  اسلام عزیز. همان که امر فرموده است که دفاع کنید، به همه ملتها امر فرموده است که پایدار باشید، استقامت کنید. رسول اکرم در عین حالی که بالاترین موجود بود در استقامت، و حضرت امیر- سلام الله علیه- در روایتی وارد شده است که ما در جنگها هر وقت که فشار برایمان می‌آمد به رسول خدا پناه می‌بردیم ، در عین حال خدای تبارک و تعالی می‌فرماید که: فَاسْتَقِمْ کَما امِرْتَ، امر می‌کند که پایدار باش! نلغزاند تو را چیزی. آنجایی که می‌رسد به اینکه تو و امّت، پایدار باشید، پیغمبر می‌فرماید که: «من به واسطه این آیه پیر شدم» برای اینکه استقامت، مشکل است و من گرچه توانم استقامت کنم و افرادی هم می‌توانند، ولی همه ملت اطمینان نیست که بتواند مستقل باشد، مستقیم باشد، استقامت در امر از خود امر مشکلتر است. چه بسا پیروزیهایی که برای یک ملتی پیش می‌آید برای اینکه استقامت در آن امر که موجود شده است ندارند، سستی می‌کنند، آن پیروزی از دست‌شان می‌رود.شما امروز هم و تمام ملت و هم قوای مسلَّحه- که خداوند حفظشان کند- و هم نیروی هوایی که از او بیشتر از دیگران تعریف می‌شود، به پیروزیهای چشمگیر رسیده‌اید. ملت ما کاری کرده است که تمام دنیا را به تحیر واداشته است. ملت ما بر بزرگترین قدرتهای عالم غلبه کرده است. دست بزرگترین قدرتهای عالم را از مملکت خودش قطع کرده است. دست دشمنان بشریت را از کشور خودش قطع کرده است. الگو شده است از برای همه کشورهای مستضعفین. در عین حالی که این کار را کرده است، ماموریم ما همه، ملت ما، ارتش ما و سایر قوای مسلّح و همه مستضعفان، ماموریم که در این امری که کردیم، در این پیروزی که به دست آوردیم ما استقامت داشته باشیم، پایداری داشته باشیم. جنگها کمبودی دارد، جنگها شهادت دارد، جنگها خوف دارد برای بسیاری، جنگها گرسنگی دارد، جنگها گرانی دارد، جنگها خرابی دارد، و همه چیزهایی که لوازم جنگ است.  خصوصاً جنگی که در ایران پیش آمده است، و خصوصاً نهضتی که ایران کرده است که موجب این شده است که قدرتهای بزرگ در مقابل او دست به یک توطئه‌ها زده‌اند و می‌زنند که محاصره اقتصادی یکی از آنهاست. جنگ این معانی را دارد و شما که می‌خواهید کشور خودتان را نجات بدهید، شمایی که قیام کردید و قریب صد هزار کشته دادید و قریب بیشتر از صد هزار، بیشتر از صد هزار، معلول داشتید تا پیروز شدید و به اینجا رسیدید، باید استقامت داشته باشید. پایداری داشته باشید. این متاعی که گیر شما افتاده است در دنیا نظیر ندارد، دیگران به این متاع نرسیدند. استقلالی که شما پیدا کردید دیگران به آن نرسیدند. آزادی که شما پیدا کردید دیگران به آن نرسیدند. این آزادی، حفظش و نگهداری‌اش، این استقلال، حفظ و نگهداری‌اش زحمت دارد. خداوند می‌فرماید: استقامت کنید، پایدار باشید. از اینکه بنزین کم است نباید بلرزید. ارتش ما دارند جان می‌دهند، شما برای بنزین سست می‌شوید. جوانهای ما، پاسدارهای ما، ارتش ما، ژاندارمری ما، بسیج ما، همه اینها در سرحدّات دارند فداکاری می‌کنند، جانفشانی کردند و می‌کنند، شهید دادند و مستقیم‌اند، و در محالّ خودشان باز استقامت دارند می‌کنند و هر روز پیشروی می‌کنند.ملت باید توجه کند به این مسائل؛ اشخاصی که تبلیغات سوء می‌کنند و از کمبود به گوش شما می‌خوانند، این اشخاص، اشخاصی هستند که می‌خواهند این پیروزی را از دست شما بگیرند، می‌خواهند استقامت را از دست شما بگیرند. امر دایر است، یا حرف مفسدین را بشنوید یا حرف خدای تبارک و تعالی که می‌فرماید: فَاسْتَقِمْ کَما امِرْتَ وَ مَنْ تابَ مَعَکَ. همه ماموریم، همه ما مامور هستیم که استقامت کنیم و پایدار باشیم. من از شما بانوان محترم و بازماندگان شهدا، بازماندگان شهدای نیروی هوایی و همه بازماندگان شهدا در هر جا که هستند تشکر می‌کنم که چنین روحیه قوی‌ای دارید. که باز در مقابل همه توطئه‌ها ایستادید و سخن می‌گویید و مقاله می‌خوانید و مردم را دعوت به حیات می‌کنید. و خداوند تبارک و تعالی به همه شماها و به همه ملت ما عزت عنایت کند.
الْعِزَّهُ للَّه  عزت مالِ خداست. من امیدوارم که اعطا کند به همه شما و به همه ملت ما و به همه مسلمین عزت را، شرافت را. مستقیم باشید، پایدار باشید که پیروز هستید. از گرانی نترسید؛ از کمبود نترسید. شوروی با آن قدرت بزرگش- که شصت و چند سال است نهضت کرده است به قول خودش، شورش کرده است- الآن هم صفهای بلند در آنجا برای این طور مطالب هست. الآن هم اشخاصی که از آنجا می‌آیند می‌گویند همین کمبودیهایی که [اینجا] هست در آنجاها هم هست. الآن هم محتاج به این است که گندم از امریکا بخرد. در خود امریکا، شما خیال می‌کنید که امریکا در رفاه دارد زندگی می‌کند. آن قدر در امریکا فشار هست و مستمندان هستند که شاید جاهای دیگر به آن اندازه نباشد. چرا باید گوش بدهد ملت ما به این مفسدینی که مامورند از طرف قدرتهای بزرگ، برای شایعه درست کردن و برای تضعیف؟ چرا باید گوش کند ملت ما به این شایعه‌سازان و این مفسدین که هر روز در بین مردم می‌روند و تضعیف می‌کنند روحیه آنها را؟ شما با آن روحیه بزرگ، معجزه ایجاد کردید در دنیا، اعجاز کردید شما در دنیا. با استقامت خودتان حفظ کنید این اعجاز را. حفظ کنید این پیروزی بزرگ را، و به کسانی که در مقابل شما می‌ایستند و می‌گویند کاری انجام نشده است، بفهمانید که ایران کاری که کرده است در دنیا نظیر ندارد. در طول تاریخ نظیر ندارد که یک ملت سی و چند میلیونی به یک قدرتهای بزرگ چند صد میلیونی با آن همه ابزار غلبه کرده است و دست آنها را کوتاه کرده است. چه می‌خواهد دیگر بشود، بالاتر از این امر چیست؟
امروز روز استقامت است. امروز روز پایداری است. برادران و خواهران باید پایدار باشند و استقامت کنند، و این نهضت را- ان شاء الله- به پیروزی نهایی برسانند. و من از خدای تبارک و تعالی رحمت برای شهدای شما و سلامت برای معلولین شما و عافیت برای خود شما و بستگان شما و برای تمام ملت ایران خواستارم.
و السلام علیکم و رحمه الله و برکاته.