بسم الله الرحمن الرحیم‌
من چهره‌های شما جوانها را، چهره‌های ایمانی و نورانی شما دوستان عزیز را که می‌بینم که شما از فرسخها دور آمدید برای اسلام، پشتیبانی از احکام قرآن، پیاده آمدید، دانشجویان معظمی هستید که راههای دور را طی کردید و پیاده آمدید برای اظهار پشتیبانی از جمهوری اسلامی، و از اینهایی که در آن لانه جاسوسی برای افشاگری خائنینی هستند، بسیار تشکر می‌کنم و دعایی به شما می‌کنم و از خدای تبارک و تعالی می‌خواهم که همه شما را موفق کند. همه سالم باشید. و همه این راهی را که تاکنون رفته‌اید، باز دستجمعی به آخر برسانید. و به پیروزی نهایی که آرزوی همه ماست، و به قطع کردن دست اجانب از کشورتان و قطع کردن دست دنباله‌های اجانب موفق بشوید.
شما آقایان از راههای دور آمدید و پیام روستائیان، شهرستانیها و دوستانی که در بین راه بودند رساندید که آنها همه از این راهی که راه اسلام است پشتیبانی می‌کنند. سایر قشرهای ملت هم همین طورند.لکن مع الاسف در بین قشرهایی از مردم، اشخاص مفسدی، اشخاصی که الهام می‌گیرند از امریکا، از اجانب، هستند و مشغول مفسده هستند. لابد آقایان غائله‌ای که به وجود آوردند در تبریز شنیده‌اید. اینها تبریزی نیستند. اهل تبریز فکرشان این فکر نیست که با اسلام مبارزه کنند. تبریزی همیشه مثل سایر مسلمینی که در ایران هستند، بلکه آنها در صف اول بودند، و همیشه پشتیبان اسلام بودند. اینها یک اشخاصی هستند که از خدمتگزارهای اجانب هستند. و پرونده بعضی از آنها هم در همین لانه جاسوسی پیدا شد. از سران همینها که رفتند و رادیو تلویزیون تبریز را گرفتند و بعد هم بیرونشان کردند، پرونده بعضی از اینها پیدا شد که مستقیماً با امریکا در رابطه بودند و از جاسوسان آنها بودند. امروز هم من شنیدم که اینها رفته‌اند در دهات؛ دهات تبریز، بعد از آنکه اهالی محترم شهر تبریز ریختند و اینها را بیرون کردند، رفته‌اند در دهات، و دهاتیها را دارند بازی می‌دهند. و می‌خواهند باز غائله ایجاد کنند.و من به اهالی آذربایجان و به اهالی شهر تبریز، به مومنان متعهدی که در ایران هستند، هر جا هستند و در آذربایجان، در هر نقطه هستند، و به برادرانی که در روستاها هستند هشدار می‌دهم، تذکر می‌دهم، که اینهایی که می‌آیند بین شما و می‌گویند که کِیَک  حکم جهاد داده، اینها همه دروغ می‌گویند. جهاد علیه اسلام؟ جهاد برای خاطر کارتر؟ شما بیایید جهاد کنید که کارتر توفیق پیدا بکند و مملکتتان را بگیرد! اینهایی که می‌آیند اینها را می‌گویند، اینها نوکرهای سفارت هستند. بستگان سفارت هستند. و اینها به محاکمه کشیده خواهند شد. اینها را دستگیر خواهند کرد. خود آذربایجانیها اینها را دستگیر کنند تا ما محاکمه کنیم اینها را. و این دشمنهای اسلام را؛ دشمنهای ایران را به جزای خودشان برسانیم. متوجه باشند روستائیان محترم. آنهایی که در بلاد متفرق هستند، و از تبریز بودند. از علمای تبریز سوال کنند. وقتی که می‌آیند در شهر تبریز، بروند از علما سوال کنند. دست به کاری نزنند که اسباب این بشود که اسلام از دستتان برود یا اینکه کشتاری بشود. ما اگر بخواهیم اینها را با اسلحه از بین ببریم، همان خود تبریز اینها را از بین می‌برد، اگر ما بگوییم. لکن ما نمی‌خواهیم این طور بشود. ما می‌خواهیم آرامش باشد. ما می‌خواهیم مملکتمان آرام باشد تا بتوانیم اصلاح کنیم همه را.
ما الآن مواجه هستیم با یک دشمن بزرگی. در این حالی که ما متوجه و مواجه با یک دشمنی هستیم که اساس اسلام را می‌خواهد از بین ببرد، کشورمان را می‌خواهد مثل سابق باز به دست بگیرد، یک مشتی از اراذل، یک مشتی از اشخاص از خدا بی‌خبر، یک مشت اشخاصی که از خانه‌هایشان چیزهای ننگ‌آور بیرون آمده است- دیگرانشان [هم‌] همین طور هستند- اینها آمدند در مقابل همه مسلمین به کمک کارتر و امثال کارتر فعالیت می‌کنند. اهالی آذربایجان متوجه باشند. اهالی روستاهای آذربایجان متوجه باشند. علمای آذربایجان توجه کنند. هدایت کنند اینهایی که در روستاها هستند، بفرستند اینها را هدایت کنند که به دام این اشخاصی که مفسد هستند نیفتند. آنها اشخاصی هستند که مسلمان هستند. آنها را بازی می‌دهند. خیال می‌کنند که با یک کلمه‌ای که گفتند و بازی دادند کارها درست می‌شود. باید اهالی محترم تبریز مجهز باشند برای جلوگیری از این مفسده‌ها. و باید خودشان جلوگیری کنند. البته نباید به غیر آرامش باشد. باید با آرامش باشد. و خدای نخواسته یک وقت خونریزی نشود. در هر صورت شما از راههای دور می‌آیید برای پشتیبانی.
آذربایجانیها قیام می‌کنند برای پشتیبانی از اسلام. همه قشرهای ملت قیام می‌کنند برای پشتیبانی از اسلام. آن وقت یک گروه بی‌خبر از خدا، بیخبر از اسلام، خائن به کشور ما، غائله می‌خواهند بپا کنند. قم می‌خواستند غائله بپا کنند. جمع شده بودند و حرفهای نامربوط زده بودند تا غائله ایجاد کنند و جلوگیری شد. رفتند آذربایجان غائله بپا کردند، و حالا جلوگیری شده است. حالا رفته‌اند در دهات می‌خواهند غائله بپا کنند. خود روستائیان اینها را راه ندهند. اینها مفسد هستند. اینها فاسد هستند. اینها محاکمه باید بشوند. گول نخورند از اینها.ما الآن بین راه هستیم. ما الآن مواجه هستیم با قدرتی که باید با وحدت کلمه، با اسلام پیش ببریم. اینها آمدند می‌خواهند نگذارند. و می‌خواهند مانع بشوند از اینکه اسلام پیشرفت کند. اینها از اول مخالف اسلام بودند. اینها روزنامه‌هایی که نوشتند قاچاقی نوشتند. و اعلامیه‌هایی که قاچاقی دادند، همه‌اش بر خلاف اسلام است. باید اهالی‌ محترم آذربایجان خصوصاً و اهالی همه ایران بیدار باشند. و دستجمعی با هم بر خلاف این دشمن بزرگ و مخالف این دشمن بزرگ بپاخیزیم. و ان شاء الله پیروز بشویم، و پیروز خواهیم شد. و ما از این به بعد دیگر اجازه نخواهیم داد که اجانب در مملکت ما بیایند و آقایی کنند به ما. ما خودمان هستیم. هر چه هم می‌خواهند آنها فشار بیاورند و نقشه بچینند برای اینکه محاصره اقتصادی بکنند. ما از محاصره اقتصادی باکی نداریم. علاوه، مگر دنیا تابع آقای کارتر است که وقتی که بگوید باید محاصره اقتصادی بشود، همه دنیا بگویند چشم! ما محاصره اقتصادی می‌کنیم. این از اشتباهاتی است که این ابرقدرتهای خالی از عقل می‌کنند که خیال می‌کنند حالایی که من یک قدرتی دارم تمام مردم، تمام عالم تابع من هستند. حتی در مملکت خودشان هم، در همان پستهای وزارتشان هم با ایشان موافقت ندارند و ایشان را تقبیح می‌کنند. و ایشان را باید از صحنه سیاست خارج کنند.
امریکا باید کارتر را از صحنه سیاست خارج کند. کارتر بد سیاستمداری بود برای امریکا. بد رئیس جمهوری بود برای امریکا. امریکا را بدنام کرد در دنیا. مسلمین را بر ضد امریکا مجهز کرد کارتر. و این کارتر لایق این نیست که رئیس جمهور امریکا باشد.
ملت امریکا باید بدانند که کارتر را نباید رای به او بدهند. برای اینکه کارتر خیانت کرده است به امریکا. و الآن مشغول خیانت به امریکاست. مشغول دسیسه است. و بر خلاف مصالح امریکا دارد عمل می‌کند. چنانکه دانشمندان خود امریکا این مطلب را دارند و بعدها هم خواهند گفت.
من از خدای تبارک و تعالی سلامت شما جوانها را، سلامت تمام اهالی ایران و مومنین را خواستارم و دعا می‌کنم به شما. خدمتگزار شما هستم. خداوند همه شما را موفق کند. خداوند دشمنان شما را از بین ببرد و شما را پیروز کند.