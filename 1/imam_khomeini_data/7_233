بسم الله الرحمن الرحیم‌
مشکلات مسلمین‌
من قبل از هر چیز، از شما جمعیت محترم که در خدمت اسلام هستید و برای ملاقات من آمده‌اید تشکر می‌کنم، و از خداوند توفیق شما و همه مسلمین را برای تحقق آمال اسلام خواهانم؛ و از خدا می‌خواهم که ما موفق بشویم به آنچه که قرآن و نبی اکرم و ائمه مسلمین خواسته‌اند عمل کنیم.
ما مشکلاتی ... داریم، یک مشکلاتی است مربوط به ایران، و یک مشکلاتی است مربوط به همه مسلمین، و یک مشکلاتی راجع به حکومتهایی که بر مسلمین حکومت می‌کنند. مشکلات ایران راجع به موانعی است که برای بسط اسلام و نجات امت اسلامی بود. ما به خواست خدا و همت مومنین سد را شکستیم و موانع را برداشتیم؛ البته الآن مشکلات دیگری داریم؛ زیرا آنها که رفتند همه تشکیلات آنها غیر اسلامی و طاغوتی بوده؛ و ما احتیاج داریم که با زحمت زیاد این تشکیلات را به تشکیلات اسلامی برگردانیم. از خدا می‌خواهم که ما را موفق کند تا بتوانیم اسلام را آن طور که هست پیاده کنیم.
بزرگتر از این، مشکلاتی است که برای ملتهای مسْلم و حکومتهاست. ملتهای مسْلم، که در بلاد مختلف منتشر هستند، در طول تاریخ، تبلیغاتی شده، تا بین آنها جدایی بیندازند. [برای‌] جدایی بین مسلمین، که در حدود یک میلیارد در اطراف عالم منتشر هستند. تبلیغاتی شده تا نگذارند وحدت کلمه ایجاد شود. این تبلیغات باعث شد که برادران را از هم جدا کردند، و ملتهای مختلف ساختند، و چیزهایی که در صدر اسلام مطرح نبود، مطرح می‌کنند تا جدا شوند و ضعیف شوند. بدتر از این، مشکل حکومتهاست. در زمان عثمانی، که مسلمین حکومت نسبتاً قوی داشتند، و قدرتی بود که گاهی با ژاپن و با شوروی مبارزه می‌کرد و غلبه می‌کرد، مع الاسف به واسطه همین که اجانب از این وحدت می‌ترسیدند، وقتی در جنگ اول جهانی غلبه کردند، حکومت عثمانی را تکه تکه کردند و هر کس را بر جایی گماردند، و کوشیدند این حکومتها با هم دشمن شوند؛ زیرا می‌دانستند که مسلمین با این خزائن و این جمعیت اگر متحد شوند، برای امریکا و برای غرب حظی نیست؛ و شاید مسلمین آنها را تهدید می‌کردند، از این جهت حکومتها را با هم بد کردند؛ و اینها مامورین آنها بودند.
غلبه اجانب، بزرگترین منکر
امروز خطر بزرگتری است. سابق از وحدت مسلمین می‌ترسیدند، ولی مسئله‌ای علمی بود و نه عینی؛ امروز که ایران به اعتماد خدا نهضت کرد، اینها یافتند و احساس کردند، در عین [حال‌] دیدند که ملتی با نداشتن اسلحه و با قدرت اسلام و ایمان و وحدت کلمه، غلبه کردند بر شیاطین که دارای همه [تجهیزات‌] بودند؛ دارای اسلحه‌های مدرن بودند، و دولتهای بزرگ مثل امریکا و انگلستان پشتیبانی‌شان کردند، نتوانستند شاه را نگه دارند. اینها وحدت کلمه را احساس کردند. پیشتر علمی بود، و الآن وجدانی و لمس. از این رو الآن قوای خودشان را بیشتر بسیج کردند تا اختلاف در ایران ایجاد کنند. در کردستان، در بلوچستان، در بین خوزستان، به بهانه‌هایی می‌خواهند اختلاف بیندازند. و همین معنا باعث این است که اینها کوشش کنند بین برادران اسلامی وحدت کلمه حاصل نشود، به اینکه حکومتها را وادار کنند که به مبارزه هم بروند، و طرفداران خود را در  کشورهای اسلامی بگمارند. مشکل بزرگ، حکومتهای ماست که نمی‌گذارند وحدت حاصل شود؛ و آنها می‌خواهند منافع خودشان را تامین کنند.
از این جهت که شما می‌خواهید اطاعت امر خدا را بکنید، نهی از منکر کنید، بزرگترین منکر، غلبه اجانب بر ماست. این منکر را باید نهی کنید. حکومتها را نهی کنید از مخالفتی که با هم دارند و با ملت دارند، و با دشمنان اسلام- که خدا فرموده مراوده نکنیم- محبت می‌کنند. الآن منکری بالاتر از این نیست که مصالح مسلمین را به خطر انداخته است. این وظیفه همه شماست که می‌خواهید برای خدا کار کنید. همه ما باید این دشمنی را نهی کنیم، و وحدت اسلامی را شعارمان کنیم. با وحدت، و بودن زیر پرچم «لا اله الا الله» پیروز می‌شویم.
رمز پیروزی‌
تا مسلمین رمزی را که در ایران اتفاق افتاد پیدا نکنند، پیروز نمی‌شوند. آنها متحد شدند، و همه یکصدا اسلام را خواستند و جمهوری اسلام را خواستند. و وقتی همه با هم متحد شدند، خداوند پیروزشان کرد. اگر مسلمین این رمز را پیدا کنند، این ملت عظیم اگر با هم مجتمع شوند، قدرتی هستند ما فوق قدرتها؛ زیرا علاوه بر مخازن طبیعی، قدرت معنوی دارند، که عبارت است از ایمان به خدا و رسول؛ که اگر مجتمع شوند قدرتی فوق آنها نمی‌شود ؛ لکن مع الاسف نصایح کمتر اثر می‌کند.
من قریب بیست سال است که به کشورهای عربی توصیه می‌کنم که با هم مجتمع شوید و این ماده فساد را طرد کنید. اگر اسرائیل قدرت پیدا کند، اکتفا به بیت المقدس نمی‌کند؛ لکن مع الاسف نصیحت در آنها اثر نمی‌کند. من از خدا می‌خواهم که مسلمین را بیدار کند.
و السلام علیکم و رحمه الله و برکاته.