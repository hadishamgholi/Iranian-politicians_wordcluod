 [بسم الله الرحمن الرحیم‌]
ریشه‌های استعمار
... استبداد بحمد الله از بین رفت. دیگر کسی نیست که به شما زور بگوید. دیگر سازمان امنیتی نیست تا از خوف او ناراحت باشید. دیگر قوای انتظامیه در خدمت خود ملت است. بنا ندارند قوای انتظامیه به مردم زور بگویند؛ و مردم هم دیگر زور نمی‌شنوند. همه در خدمت ملت هستند؛ دولت در خدمت ملت است؛ ما همه در خدمت ملت هستیم. آنچه باقی مانده است، ریشه‌های استعمار است که به این زودی این ریشه‌ها را نمی‌توانیم از بیخ درآوریم مگر اینکه همه این نهضت را حفظ کنید، و این وحدت کلمه را حفظ کنید.
اگر گمان بکنید که پیروز شدید، سست خواهید شد. پیروزی سستی می‌آورد. تا در راه هستید محکم هستید، مستحکم هستید؛ وقتی که به منزل، انسان رسید سست می‌شود، می‌خوابد. ما الآن بین راه هستیم، به منزل نرسیدیم، بین راه هستیم؛ و ما راه طولانی دیگری داریم. و آن اینکه ریشه‌های گندیده استعمار را از بیخ و بن ان شاء الله به خواست خدا درآوریم و این میسور نیست، میسر نیست مگر اینکه این نهضت را به همین طور که تا اینجا آمده است حفظ کنید؛ این وحدت کلمه را حفظ کنید. از اختلافات دست بردارید؛ احتراز کنیم از اختلاف. ما همه برادر هستیم، همه ملت با هم برادرند. به گفته خدا مومنین برادر هستند؛  برادر باید مصالح برادر را حفظ کند، دوستی داشته باشد با برادرش. ما همه از یک آب و خاک و از یک ملت هستیم. زن و مرد ما- همه- از ملت واحد و زیر بیرق اسلام هستیم. این نهضت را، که بانوان هم سهم بزرگی در آن داشتند، باید حفظ کرد. هم بانوان حفظ کنند، هم شماها حفظ کنید. از برکت این نهضت پیروزی تا اینجا آمد؛ و من امیدوارم از برکت این نهضت پیروزی ما تا آخر برود.
شیاطین و اخلال در رفراندم‌
الآن قضیه رفراندم در پیش است. شیاطین می‌خواهند اخلال بکنند. جوانهای ما باید صندوقها را حفظ کنند؛ اطراف صندوقها را حفظ کنند و نگذارند کسی در آن دخالت بکند. اگر کسی خواست آشوب بکند او را منع کنند؛ اگر کسی خواست اخلال بکند جلوگیری کنند. جوانهای غیور ما باید این مطالب را توجه داشته باشند که شیاطین که دنباله رژیم سابق هستند، از باقیمانده آنها هستند و کارگر استعمار هستند، اینها می‌خواهند اخلال کنند در رفراندم. شما باید این اخلال را خنثی کنید؛ ملت ما باید خنثی کنند این اخلال را. من از خدای تبارک و تعالی خواستارم که به خواست خودش و به قدرت کامله خودش به ما توفیق بدهد که این رفراندم را تا آخر برسانید و حکومت عدل جمهوری اسلامی را در ایران مستقر کنید و ایران یک مملکت مستقل آزاد برای خود شما باشد. خداوند شماها را حفظ کند و سعادتمند و قدرتمند.
و السلام علیکم و رحمه الله‌