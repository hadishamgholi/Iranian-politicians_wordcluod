اعوذ بالله من الشیطان الرجیم‌
بسم الله الرحمن الرحیم‌
اهتمام به مسائل اصلی انقلاب‌
توفیق و سعادت همه اقشار ملت و شما خانمها و آقایان حاضر در اینجا را از خداوند می‌خواهم.
شما الآن قبل از مسائل اصولی به مسائل فرعی پرداخته‌اید.  مسائل اصولی، ما الآن در بین داریم؛ تا آن مسائل اصولی حل نشود مسائل فرعی حل نخواهد شد. این مسائل به آن می‌ماند که در آن وقتی که ما همه با هم برای شکستن سد محکم خارجیها و عمال آنها فریاد می‌زدیم، شما حرف درست شدن دانشگاه یا درست شدن حوزه‌ها را بزنید! [این حرف‌] در آن وقت بیموقع بود، حالا هم همین طور. شما الآن گرفتار مسائلی هستید که اگر آن مسائل حل نشود، این مسائل حل نخواهد شد. شما الآن گرفتار انحرافاتی هستید که دامن‌می‌زنند و می‌خواهند مملکت ما را منحرف کنند و باز به حال سابق برگردانند. تا این انحراف و این خیانتها منقطع نشود و از بین نرود مسائل فرعی اصلاح نمی‌شود. شما الآن این مسائلی را که گفتید و طرح کرده‌اید، این برای وقتی است که ما بر اجانب غلبه پیدا کرده باشیم و آنها را عقب رانده باشیم. ما الآن در بین راه هستیم، ما نرسیدیم به مقصد؛ سمپاشیها در بین است. جدا کردن ملت از علما یکی از آن سمپاشی [ها] است. مسائلی که شما طرح کردید، این مسائل در موقع خودش مفید و الآن مضر است. الآن اگر این مسائل را ما بخواهیم تعقیب کنیم، بعضِ از این مسائل اسباب این می‌شود که تفرقه در بین ملت حاصل بشود. ما می‌خواهیم که این مسائل را در موقع خودش با فرصت حل بکنیم. الآن وقتی است که ما باید مسائل اصلی را [حل کنیم‌] و آن قطع ایادی اجانب [است‌] که الآن در بین کشور ما به طور گسترده‌ای هستند،  ... باید الآن این را فکر بکنیم. غیر از آن، فکر کردن در مسائل دیگر، فکر کردن در فروعی است که تا اصل درست نشود درست نخواهد شد.
کارشکنی گروهکها به تحریک امریکا
شما ملاحظه می‌کنید که همه مشکلاتی که ما داشتیم در زمان سابق و رژیم فاسد، الآن بخواهیم اصلاح کنیم، مشکل‌تراشی می‌شود. مدرسه‌ها را به هم می‌زنند، جوانهای ما را نمی‌گذارند تحصیل کنند، هر روز به یک بهانه آنها را به خیابان می‌کِشند؛ زراعت را نمی‌گذارند، کشاورزی را نمی‌گذارند که تحقق پیدا بکند، می‌روند و فساد می‌کنند و از زراعت جلوگیری می‌کنند؛ اقتصاد ما را نمی‌گذارند سالم باشد؛ کارگر ما را نمی‌گذارند کار بکند، کارخانه‌های ما را نمی‌گذارند به جریان بیفتد. اینها کی‌ها هستند؟ اینها آیا دلسوز ملت هستند که نمی‌خواهند این مملکت آرامش پیدا بکند؟! آیا می‌شود اصلاحی بدون آرامش؟ می‌شود در حال جنگ اعصاب و جنگ خارجی و به هم خوردن همه اوضاع، قضایا و مشکلات ما حل بشود؟ می‌شود با این خرابکاریها که اینها در تمام اطراف مملکت ما شروع کرده‌اند- گاهی در کردستان، گاهی در بلوچستان، گاهی در جاهای دیگر مشغول فساد شده‌اند- می‌شود با این امر اصلاح بشود؟ می‌شود یک امری که پنجاه و چند سال است به هم خورده است . این مسائل را الآن طرح کردن جز اینکه یک تفرقه‌ای بیندازید چیزی نیست. مسئله اصلی را جلو بیندازید. 
جوانان! عزیزان من! بانوان! آقایان! همه متوجه باشید دستها در کار است، توطئه‌ها در کار است؛ از خارج الهام می‌گیرند که نگذارند این مملکت آرامش پیدا بکند، نگذارند اصلاحات حاصل بشود. شما ملاحظه می‌کنید که خانه‌سازی برای کشاورزان و برای کارگران یک کار خلاف ملی است؟ همین را هم دارند مخالفت می‌کنند! همین خانه‌سازی [را] هم دارند مخالفت می‌کنند. آیا رفراندم یک امری بود که غیر ملی بود؟ مربوط به خارجیها بود؟ دولتی دخالت در آن داشت؟ دست قدرتی در آن دخالت داشت؟ چرا نمی‌گذاشتند رفراندم تحقق پیدا کند؟ چرا تحریم کردند رفراندم را؟ چرا صندوقها را در بعضی جاها آتش زدند ؟ برای اینکه نمی‌خواهند یک مملکت آرام باشد، نمی‌خواهند ملت به حال خودش، سرنوشت خودش را در دست بگیرد. اگر ملت سرنوشت خودش را در دست بگیرد نمی‌گذارد که امریکا همه چیز او را ببرد؛ و شوروی از آن طرف، امریکا از آن طرف، انگلستان از آن طرف. نمی‌گذارند همه نیروهای جوانی ما به هدر برود؛ و آنها نمی‌خواهند این را.
اتحاد برای قطع دست خیانتکاران‌
الآن تمام افکار باید متوجه این معنا باشد که دست این خائنها را کوتاه کنید؛ این‌ کارهایی که اینها در اطراف مملکت می‌کنند- با اسمهای مختلف، با بهانه‌های مختلف- اینها را ما باید علاج بکنیم؛ بعد از اینکه این علاج شد، وقت این است که فروع را ما وارد بشویم و کارهای دیگری را بکنیم. تا ریشه اجنبی در اینجاست و تا ریشه‌های عفونت بار رژیم سابق هست و تا رژیم سابق به ریشه‌های فاسد خودش در اینجا هست هیچ کار انقلابی نمی‌توانید بکنید. ما در بین انقلاب هستیم و باید ریشه اینها را از بین ببریم؛ ما نرسیده‌ایم به پیروزی؛ تا اینکه برسیم، بعد از به پیروزی رسیدن، آن مسائل پیش می‌آید. ما الآن در بین راه هستیم، ما الآن در حال مبارزه هستیم. و آقایان ملتفت باشند، توجه داشته باشند، اذهان شما را منحرف نکنند به فروع، و به اسم اینکه برای کارگر کار بکنید، برای مدارس چه بکنید. اینها چیزهایی است که آنها می‌خواهند نشود لکن تقاضایشان این است که حالا با صورتهای مختلف طرح بکنند که نگذارند آرامش در ایران پیدا بشود؛ و الّا ما شروع به خانه‌سازی می‌خواهیم بکنیم، آنها مانع هستند؛ دولت می‌خواهد کشاورزی را به راه بیندازد، کارخانه‌ها را به راه بیندازد، آنها مانع هستند. این موانع را اول از بین ببرید. اول باید دشمن را از بین برد، بعد طرحها را داد.
من از خدای تبارک و تعالی یاری همه آقایان را و همه دانشجویان را و همه محترمین بلاد را خواستار هستم؛ و از همه تقاضا دارم که این تفرقه افکنیها را از دست بدهند و نگذارند اشخاصی در بین آنها بیایند و با صورتهای ظاهر الصلاح و با واقعِ توطئه‌گری تفرقه بیندازند.
و السلام علیکم و رحمه الله‌