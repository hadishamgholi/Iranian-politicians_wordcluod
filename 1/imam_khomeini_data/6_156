بسم الله الرحمن الرحیم‌
استمرار نهضت‌
 [از شما] جوانان غیرتمند و ...  بانوان، و [از شما] لشکرهای امام زمان- سلام الله علیه- تشکر می‌کنم. سعادت شماها را از خدای تبارک و تعالی مسالت می‌نمایم. بانوان در این نهضت سهم بزرگی داشتند. برادران جوان ما در این نهضت [سهم‌] بزرگی داشتند [و] این نهضت را به پیروزی رساند [ه ا] ند، [و] دست بیگانگان را کوتاه کردند لکن ما در نیمه راه هستیم و خود را نباید پیروز تصور کنیم. پیروزی سستی می‌آورد و ما در بین راه هستیم. ما باید همه با هم این نهضت را پیش ببریم. شما ...- برادر و خواهر- دنبال این نهضت باشید و نگذارید این نهضت به سردی و سستی برسد. من خوف آن دارم که اگر خدای نخواسته اختلاف بین اقشار ملت ما پیدا بشود که، مسائل سابق عود کند؛ من از آن می‌ترسم که باز دژخیمان بر ما مسلط شوند؛ من از آن می‌ترسم که باز ذخایر ما را ببرند؛ من از آن می‌ترسم که باز نیروی انسانی ما را نگذارند شکوفا بشود.
رای «آری» به جمهوری اسلامی‌
شما جوانان، شما ملت ایران، باید حفظ کنید وحدت خودتان را. اتکال به قرآن، اتکال به خدای تبارک و تعالی پیدا بکنید؛ با وحدت کلمه و اتکال به خدای تبارک و تعالی پیشروی کنید. فردا روز رفراندم است؛ روزی است که مقدرات شما تعیین خواهد شد. روزی است که یا اسلام پیش می‌برد و یا کفر. روزی است که «آری» اسلام است و «نه» خلاف اسلام. روزی است که «آری» سرنوشت سعادتمند برای شما تهیه می‌کند و «نه»، شما را برمی‌گرداند به حال اول. «آری» بگویید. من «آری» می‌گویم. من جمهوری اسلامی را به جان و دل «آری» می‌گویم و از شما خواهران و برادران می‌خواهم که بروید و «آری» بگویید. بروید و آن ورقی که در آن «آری» نوشته است در صندوق بیندازید. سعادت شما این است و کشور شما با این «آری» مستقل خواهد شد. با این «آری»، شما آزاد خواهید شد و خدای نخواسته اگر چنانچه سستی بکنید یا تنبلی در این امر بشود که نروید دنبال رای دادن، من خوف آن را دارم که خدای نخواسته به شکست بربخوریم و باز مسائل سابق عود کند. بر همه ماست که برویم و رای بدهیم. در خانه‌ها ننشینید فردا، فردا بیرون باشید از خانه‌ها؛ ملت ایران فردا بیرون باشند از خانه‌ها و بروند به صندوقها، رای بدهند. من رای آری می‌دهم و از شما تمنا دارم که رای آری بدهید. خداوند همه شما را سلامت و سعادت بدهد و پیروزی عنایت فرماید و جمهوری اسلام را در ایران مستقر کند.