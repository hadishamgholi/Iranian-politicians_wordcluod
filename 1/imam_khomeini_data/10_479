بسم الله الرحمن الرحیم‌
اظهار همدردی با معلولین انقلاب‌
من هر روز تاسفم بیشتر می‌شود؛ دیروز جمعی از معلولین اینجا بودند. گاهی از آن جهت مواجه شدم، مورد تاثر و تاسف. و امروز شما می‌گویید که چهار میلیون در ایران معلول هست! و من نمی‌دانم که این چهار میلیون معلولین انقلاب هستند، یا اعم از این انقلاب و غیر از انقلاب. در هر صورت، لا بد در بیْنِشان معلولین انقلاب زیاد است و این مورد تاسف بسیار من است که ما یک همچو جوانانی در این انقلاب معلول داشتیم. و عدّه کثیری هم اشخاصی بودند که از دست رفته‌اند. منتها در مقابل یک همچو ضایعه، ما آن چیزی که بدست آوردیم به نظر می‌آید که بیشتر باشد. برای اینکه حیثیت اسلام و حیثیت ملت ایران داشت پایمال می‌شد؛ کوشش داشتند به اینکه حیثیت اسلام را ساقط کنند، ملت ما را هم همین طور؛ و خداوند تعالی خواست که آمال آنها بوجود نیاید، و ملت ما را بیدار کرد، به طوری که همه قشرها کوشش کردند و با همت همه قشرها- چه دانشگاهی، چه روحانی، چه کارمند، چه بازاری، چه اداری- همه اینها با هم کوشش کردند و بحمد الله این توطئه شیطانی و این سد طاغوتی را شکستند.
من امیدوارم که خداوند به ما و همه شما توفیق بدهد که این خللهایی که در ایران پیدا شده است بتوانیم پُر کنیم جایش را. و این معلولین ان شاء الله شفا پیدا بکنند؛ یا معالجاتی که لازم است برای آنها بشود. و البته امثال شما، که در این امر وارد هستید و مواجه هم هستید دائماً با این قشر معلولین- و معلوم است که روحیّه‌تان متاثر می‌شود از اینها- کارتان‌ اگر برای خدا باشد ارزنده است. امیدوارم خداوند به شماها سلامت و صحت بدهد که در راه خیر کوشا باشید. و همه نظرتان به این باشد که یک اشخاصی که برادرهای ما هستند، برادرهای شما هستند، و اینها در این راه معلول شده‌اند، یا اینکه معلول بوده‌اند، نجات پیدا بکنند. به آن اندازه که می‌توانید به آنها خدمت بکنید.
اما راجع به این تقاضایی که دارید،  ممکن است این کاغذ پیش من باشد تا من مطالعه کنم. و مراجعه کنند که ان شاء الله بلکه انجام بگیرد تقاضای شما. و من از شماها متشکرم. خداوند به همه شما صحت و عافیت عنایت کند.
 [پس از سخنان یکی از همسران شهدای اصفهان، حضرت امام فرمودند:].
من هم به شما و سایر بازماندگان شهدا تسلیت عرض می‌کنم؛ و شریک شما هستم در این مصیبتها، و شریک ملت ایران در مصیبتهایی که به آن وارد شده است و می‌شود. لکن آن چیزی که مصیبتها را آسان می‌کند این است که برای خداست. چون امر برای خداست و پشتیبانی از احکام خدا و از اسلام است، آسان می‌شود همه امور. اولیای ما هم همه چیزشان را برای اسلام فدا می‌کردند و فدا کردند. خداوند ان شاء الله به شما صبر عنایت کند، و آنها را رحمت کند ان شاء الله.