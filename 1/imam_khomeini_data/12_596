بسم الله الرحمن الرحیم‌
نیاز به آرامش در تحقق ارکان نظام‌
سلام بر شما برادران و خواهران آذربایجان. درود بر شما مردم غیرتمند آذربایجان غربی و سلام بر اهالی ارومیه. شما زحمت کشیدید و از راه دور در این هوای سرد آمدید به قم که در این مجلس محقر با من رو به رو بشوید و مطالب خودتان را بفرمایید و من هم بعض کلمات را عرض کنم. برادران من، امروز روزی است که اسلام گرفتار ابرقدرتهاست، و برای اسلام عزیز و میهن شما نقشه‌های شوم کشیده‌اند. امروز روزی است که اسلام محتاج به همه قشرهای ملت و شما مردم غیرتمند است. اسلام عزیز به همه ما، به همه ملتها، به همه اقشار حق دارد و منت دارد، و ما باید از عهده حق اسلام و کشور اسلامی بیرون بیاییم. ما قدمهای کوچکی برداشته‌ایم و قدمهای بزرگی مانده است که باید برداریم. در این قدمهای کوچک، مواجه با مخالفتهایی از طرف بازماندگان رژیم سابق و الهام گیرندگان از اجانب شدیم، و در این قدمهای بعد هم خواهیم شد. و الآن هم مبتلا هستیم و باید با همت ملت بزرگ ایران و با همت شما آذربایجانیان عزیز، این گرفتاریها رفع بشود. الآن مملکت ما احتیاج به آرامش دارد. احتیاج به این دارد که یک آرامش سرتاسری پیدا بشود تا رئیس جمهور و مجلس شورا هم تعیین بشود، و بعد برویم سراغ فروع قضیه و ساختن یک ایران نوین. اسکلت اسلام، الآن باز در این رژیم مستقر نشده است. باید این اسکلت مستقر بشود، تا بعد دنبال آشفتگیها برویم. و این آشوبها که ملاحظه می‌کنید در اطراف‌ ایران هست، اینها توطئه‌هایی است برای اینکه نگذارند مملکت ما یک استقرار پیدا کند.
حفظ روحیه انقلابی در استمرار نهضت‌
برادران من، در فکر اسلام باشید. اسلام امانتی است که الآن به دست ما رسیده. اسلام خونها دیده است و جنایتها بر اسلام و بر پیکر اسلام واقع شده است تا به دست ما رسیده است، و ما باید آن را حفظ کنیم. باید نگذاریم که این اسلام عزیز در خارج به دست اشخاصی که غرضمند هستند و می‌خواهند اسلام را طور دیگر عرضه کنند و وانمود کنند، باید همه ما با هم طوری عمل کنیم که نقشه‌های آنها خنثی شود. باید از این اختلافاتی که هست و ایجاد می‌کنند و در هر جا و در هر گوشه از این مملکت مشغول ایجاد اختلاف هستند، باید خود ملت جلوگیری کند و نگذارد این توطئه‌ها ثمر پیدا بکنند. لازم است همه شما برادرهای عزیز در هر جا که هستید و با هر شغلی که هستید، همان انقلاب اوّلی و شور انقلابی اوّلی را که داشتند حفظ کنید که امروز احتیاج به آن شور انقلابی از دیروز بیشتر است. ما به منزل نرسیده‌ایم و در بین منزل و در گردنه‌های این منزل طولانی، دزدهایی هستند که می‌خواهند ما را نگذارند به منزل برسیم. باید به دست شما جوانهای غیور و همه قشرهای ملت توطئه‌ها شکسته شود. باید بعد از اینکه این گردنه‌ها را طی کردیم و ان شاء الله رئیس جمهور را تعیین کردیم، و ان شاء الله مجلس شورا را تاسیس کردیم، همه با هم این کشور را بسازیم. کارگر، کاسب، تاجر، اداری، فرهنگی، وزارتخانه‌ها، تمام قشرهایی که در این کشور به هر صورت زندگی می‌کنند، باید همت کنند و مملکت خودشان را خودشان بسازند. منتظر نباشید که از دولت، فقط از دولت شروع بشود. همه شروع کنید. مملکت مال خود شماست. مثل سابق نیست که شما همه منافعتان به دست دیگران به خارج می‌رفت، و همه مخازنتان با دست خائنان به خارج از مملکتتان صادر می‌شد. امروز کشور مال شماست و شما باید سرنوشت خودتان را به دست بگیرید. و الآن از اختلافات احتراز و بعد همه با هم، همه با همتِ والا برای خدا و برای رضای ولی امر- سلام الله علیه- همه با هم دست برادری داده و این کشوری که خرابه شده و به دست ما دادند، خودمان تعمیر کنیم. من باز از شما برادرها و خواهرهای آذربایجانی تشکر می‌کنم. و امیدوارم که همه‌تان با سلامت و سعادت به مقصد عالی انسانی و اسلامی برسید.
و السلام علیکم و رحمه الله و برکاته‌