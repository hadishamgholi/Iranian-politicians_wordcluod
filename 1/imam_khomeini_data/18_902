بسم الله الرحمن الرحیم‌وزارتخانه سپاه تازه متولد شده است. باید مواظبت کنید از اول وضعی که در وزارتخانه‌های سابق بود پیش نیاید. به هم زدن وزارتخانه‌های سابق خیلی وقت لازم دارد، ولی این وزارتخانه دست خود آقایان است. سعی کنید جهات اسلامی را خوب رعایت کنید. مهم این است که در سپاه وضعی پیش نیاید که به روحیه سپاهی‌ها صدمه بخورد. عمده در این جمهوری بعد از حفظ جهات اسلامی این است که بین سپاه و مردم و سپاه و ارتش اختلافی نشود، که بحمد الله امروز نیست. شما باید سعی کنید جهات سیاسی در سپاه وارد نشود، که اگر افکار سیاسی وارد سپاه شود، جهات نظامی آن از بین می‌رود. همیشه به سپاه سفارش کنید که آنان خودشان را یک جنگنده خدمتگزار مردم بدانند، نه یک جنگنده غیر خدمتگزار، و با ارتشی‌ها با برادری رفتار کنند. مقصد یکی است؛ حفظ اسلام و کشور است، باید این مقصد را به پایان برسانید و بین خودتان و مردم و ارتش رفتار خوب داشته باشید.یک مسلمان باید با همه، خاضعانه رفتار کند و خودش را از دیگران کمتر بداند. من وقتی که فکر می‌کنم جوان‌های ما که در جبهه‌ها این طور زحمت می‌کشند خجالت می‌کشم چرا در اینجا نشسته‌ام. امیدوارم با وضعی که در سپاه و ارتش هست مسائل زود حل شود. حال که صدام گفته است چون به مقاصد خودمان رسیده‌ایم برای صلح دوستی‌ عقب‌نشینی کرده‌ایم، لابد مثل عقب‌نشینی‌ای که در خرمشهر کرده است. ان شاء الله به زودی شرّ صدام از سر مسلمانان رفع گردد و خداوند شما را پیروز گرداند. شما باید سعی کنید که از اول در وزارتخانه‌تان کاغذ بازی پیدا نشود. مردم باید وزارتخانه را منزل خودشان بدانند. همه مردم مساوی هستند؛ البته طبقه مستمند بر ما بیشتر حق دارند. الآن هم وقتی به جبهه‌ها می‌روید یک نفر مرفه نمی‌بینید و یا اگر ببینید کم است، بقیه مستمندان هستند، همین مردم محروم هستند که انقلاب کردند و پیروز شدند و بعد هم همین‌ها خدمت می‌کنند و همین‌ها هم ادامه می‌دهند، و من هم دعا می‌کنم که محفوظ باشند و رو به رشد بروند. ان شاء الله به این کشور آسیبی وارد نمی‌شود. کشور را از خودتان بدانید و مردم محروم را هم برادر بزرگتر خودتان. مردم از سپاه سرد نمی‌شوند.
باید سپاه با محبوبیت محفوظ بماند و راهش آن است که با مردم مدارا کنیم. ان شاء الله پیروز و سربلند بشوید.
و السلام علیکم و رحمه الله و برکاته.