بسم الله الرحمن الرحیم‌
ارزش فداکاری در راه اسلام‌
من با اینکه در روز شنبه بنای بر اینکه صحبتی بکنم نداشتیم، مع ذلک، چون شما جوانان عزیز که پاسداران این اسلام هستید و سربازان ارجمند اسلام هستید، چهره‌های شما را که می‌بینم و عزم راسخی که از ما وراء این چهره‌ها مشاهده می‌کنم، من را ملزم کرد که چند کلمه، و لو برای دعا، با شما عزیزان صحبت کنم.
من این عکسهایی که در دست شماست، جوانان عزیزی که در راه اسلام و کشور اسلامی ما از دست داده‌ایم، موجب افتخار همه شماست در مقابل اسلام و اسلام عزیز این فداکاریها را از یاد نخواهد برد. شما امروز بحمد الله خودتان اسلام را پشتیبانی می‌کنید و مثل رژیم سابق نیست که شماها زحمت بکشید و زحمت شما برای قدرتهای دیگر باشد. برادران من، شما امروز هر چه فداکاری بکنید و هر چه خدمت بکنید خدمت به کشور خودتان است و خدمت به اسلام است. اسلام عزیز از آن وقتی که وجود پیدا کرده است، فداکارهای بسیار تقدیم خدای تبارک و تعالی کرده است و بحمد الله امروز هم که شما عزیزان با اراده مصمم دفاع از حق خودتان و دفاع از کشور خودتان و دفاع از اسلام عزیز می‌کنید، همان اجر را دارید که لشکرهای صدر اسلام در احُد و خندق  و سایر جبهه‌ها داشتند. آن روز اسلام امانتی بود در دست آنها که با جانفشانی نگهداری‌ می‌کردند و امروز هم اسلام امانتی است در دست همه ما که باید به اندازه توان خودمان خدمتگزار به اسلام باشیم و حفظ کنیم کیان اسلام را. من از خدای تبارک و تعالی خواهانم که شما عزیزان را مصمم‌تر و اراده شما را قویتر و مشتهای شما را فشرده‌تر و صفهای شما را فشرده‌تر کند که گرگهایی در کمین هستند و همه دنبال این هستند که این کشور را برگردانند به حال سابق، آنها را مایوس کنید.
ملت، پشتیبان نیروهای مسلح‌
شما امروز می‌دانید که ملت شریف ما پشتیبان شما عزیزانند. همان طوری که شما کوشش می‌کنید در راه اسلام و فداکاری می‌کنید در راه کشور اسلامی خودتان، همه ملت هم در پشت جبهه با شما همکار هستند و همفکر هستند و پشتیبان شما هستند و ارتش و سپاه و سایر قوای مسلح وقتی که پشتوانه‌شان یک ملت شد، این آسیب‌پذیر نخواهد بود. و ان شاء الله، شما با عزم راسخ خودتان با اراده مصمم خودتان در جبهه‌ها به پیش بروید و دست جنایتکارانی که از امریکا دستور می‌گیرند از کشور خودتان کوتاه کنید و افرادی که در بین این ملت هستند و یک اقلیتهای بسیار ناچیزی هستند با اراده شما و با عزم شما و با فعالیتهای شما آنها هم به اشخاصی که از این عالم به جهنم رفتند ملحق بشوند.
خداوند همه شما را سلامت و قدرت و عزت و شوکت بدهد و دشمنان اسلام را ان شاء الله، از صفحه روزگار بردارد.
و السلام علیکم و رحمه الله و برکاته.