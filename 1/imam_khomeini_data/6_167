بسم الله الرحمن الرحیم‌
رفراندم بی‌نظیر
من هم به دوستان خودم، به آقایان تبریک عرض می‌کنم که بحمد الله با رفراندمی که در ایران واقع شد که نظیر آن در تاریخ تا کنون نبوده است، هم از حیث کمیت که در یک جمعیت 35 میلیونی، بیست میلیون موافق باشد و هم در کیفیت، مردم با عشق و علاقه دنبال رای دادن باشند، این در دنیا بی‌نظیر بوده است و بعدها هم کم نظیر. من به شما این سعادت را، این عید بزرگ را ... تبریک عرض می‌کنم. لکن نکته‌ای را که باید عرض کنم این است که ما کارمان دنباله دارد. ما بعد از این مجلس موسسان داریم؛ باید مجلس موسسان تاسیس بشود و در آنجا وکلای ملت بروند و قانونی اساسی جدید را تصویب کنند. این یک امری است که همان طور که رای به جمهوریت اسلام ... اهمیت داشت، این هم اهمیت دارد.
انتخاب نمایندگان متعهد
باید شما آقایان و همه ملت این نهضت را به همین طور که تا کنون آمده است حفظ کنید و این شور و شعف را نگه دارید تا از این مرحله‌ها بگذرید. همه ما در واقع وکلایی که می‌خواهیم بعدها انتخاب کنیم: انتخاب افاضل، انتخاب امنای ملت، انتخاب کسانی که نه چپگرا هستند و نه راستگرا، انتخاب اشخاصی که به اسلام ارج می‌گذارند، انتخاب اشخاصی که کشور خودشان را می‌خواهند، انتخاب اشخاصی که ... نسبت به مصالح‌ اسلام و مسلمین فروگذاری نمی‌کنند، باید ما یک همچو اشخاصی را انتخاب کنیم و به مجلس موسسان بفرستیم که قانون اساسی اسلامی ما را آنها تصویب کنند. و بعد از آن هم، یک مرحله دیگری است که در این دولت موقت باید عمل بشود و آن این است که مجلس شورای ملی باید ان شاء الله درست بشود؛ نه مثل مجلسهای این پنجاه و چند سال که به ملت هیچ ارتباط نداشت، ملت هیچ اطلاع نداشت، وکلای خودش را نمی‌شناخت؛ و اینها وکیل یک نفر بودند و آن یا رئیس جمهور امریکا، و یا سلطان وقت، و یا سلطان وقت به تَبَع سفارتخانه‌ها- چنانچه شاهِ سابق گفت این معنا را که لیست را از سفارتخانه‌ها می‌آوردند و ما وکیل تعیین می‌کردیم همان طوری که آنها می‌خواستند! - ان شاء الله دیگر آن مسائل نیست در کار. ان شاء الله آن مسائل دیگر عود نمی‌کند. لکن با همت همه، با همت ملت و با همبستگی ملت. شما دیدید که [با] این همبستگی که داشتید و این وحدت کلمه که داشتید و همه‌تان با هم جمهوری اسلامی را می‌خواستید، بر قدرتهای شیطانی غلبه کردید؛ و از این به بعد هم اگر حفظ کنید این قدرت را، اگر حفظ کنید این وحدت کلمه را، خداوند با شماست. اگر حفظ کنید این وحدت کلمه و اتکال به خدا را، هم در مجلس موسسان پیروز خواهید شد و هم در مجلس شورا پیروز خواهید شد. نگذارید کسانی که بدخواه این ملتند در باب مجلس موسسان یا در باب مجلس شورا دخالت کنند.
نگذارید اشخاصی در مجلس موسسان وارد بشود که خیر امت را نمی‌خواهد بلکه خیر اشخاصی را می‌خواهد که ظالم هستند؛ نگذارید در مجلس شورا اشخاصی بروند که آنها با قدرتهای بزرگ پیوستگی دارند. باید ملت با اختیار خود و اراده خود و با امتیاز خود و انتخاب خود، اشخاص صالح را، اشخاص متقی را، اشخاصی را که برای ایران کار می‌خواهند بکنند، به نفع ایران کار می‌کنند- آنها را باید تعیین بکند تا این سه تا مرحله تمام بشود.
در راه ساختن ایران و نسل جوان‌
بعد از این مرحله باز کارها داریم و آن ساختن ایران است؛ همه را باید ساخت. همه این قشرهایی که الآن موجود است در آن یک صورت طاغوتی هست، یک محتوای طاغوتی در آنها هست. الآن بانکها به همان صورت طاغوتی است؛ ربا در بانکها هست. فرض کنید که در سایر قشرها هم، دادگستری، فرهنگ، باز یا فرمِ غربی است یا فرمِ شرقی است؛ یکی از این فرمهاست و باز باقی مانده است این چیزهایی که از سابق بوده است. البته پنجاه و چند سال آنها زحمت کشیدند بلکه بیشتر؛ سابق هم، سابق بر این سلسله هم، باز زحمتها کشیده‌اند تا اینکه مردم را از آن راهی که داشتند، از آن طریقه‌ای که داشتند منحرف کردند، جوانهای ما را منحرف کردند. الآن باید ما زحمت بکشیم تا این نیروی جوان را باز متحول کنیم و به صورت یک انسان فاضل، یک انسان اسلامی، یک انسانی که برای کشور خودش مفید است [در آوریم‌]، باید به این متحول بشود. و این از همه قشرها متوقع است؛ یک قشر نمی‌تواند این کارها را انجام بدهد. این آشفتگیهایی که الآن در ملت ما هست، در مملکت ما هست، و به ارث به ما رسیده است، خرابه‌ای [است‌]، این باید آباد بشود لکن به همت همه. شما جوانها با همت خودتان باید این راه را پیش ببرید و این نهضت را حفظ بکنید. البته راجع به بانکها باید یک تحولی در آن پیدا بشود؛ و ان شاء الله با تدریج خواهد شد.
و السلام علیکم و رحمه الله و برکاته‌