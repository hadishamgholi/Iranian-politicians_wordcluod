بسم الله الرحمن الرحیم‌
توطئه‌های رژیم شاه‌
درود بر شما جوانان نیرومند! سلام بر شما سربازان اسلام! من از شما تشکر می‌کنم که در صف اسلام دیْن خودتان را به اسلام ادا کردید و خواهید کرد. چرا ما را از شما دور نگه داشتند؟ چرا در مدت پنجاه و چند سال ما شما را نباید ببینیم و شما ما را نباید ببینید؟ جز این بود که ما می‌خواستیم شما را مستقل، آزاد و مملکت شما دست خودتان اداره بشود. کشور شما به دست خودتان اداره بشود. و آنها نمی‌خواستند این مسائل را و لهذا روحانیت را از شما جدا کردند و شما را از روحانیت. چرا اینها می‌خواستند با اسلام شما آشنا نباشید؟ چرا اینها می‌خواستند با روحانیت روبه نشوید؟ آنها اسلام را مخالف مصلحت خودشان می‌دانستند. روحانیت را مخالف حرفهایی که می‌خواستند بزنند می‌دانستند. آنها می‌خواستند مخازن ما را ببرند؛ اسلام و روحانیت مخالف بود. آنها می‌خواستند ارتش ما را تَبَع ارتش اجنبی قرار دهند؛ اسلام و روحانیت مخالف بود. روحانیت مخالف بود با این رژیم طاغوتی. از اول که این رژیم پیدا شد، قیامهای پی در پی روحانیت ... از اصفهان، از آذربایجان، از سایر بلاد ایران، از خراسان- قیامهای پی در پی- نشان دهنده این مطلب بود که روحانیت با این رژیم مخالف بود. چرا مخالف بود؟ برای اینکه این رژیم، رژیم شیطانی بود و در نظر داشت مملکت ما را عقب نگه دارد. چرا مملکت ما را نگذاشتند جلو برود؟ چرا نیروهای انسانی ما را نگذاشتند شکوفا بشود؟ برای اینکه آنها از انسان می‌ترسند. اجنبیها نمی‌خواهند در این بلاد انسان باشد؛ آنها می‌دانند که اگر یک انسانِ متعهد باشد نمی‌گذارد اینها آن طور که می‌خواهند عمل کنند، نمی‌گذارند که همه چیز ما را به باد بدهند. آنها نگذاشتند دانشگاههای ما شکوفایی پیدا کند. آنها حوزه‌های دینی ما را نگذاشتند اعمال خودشان [را] برای اسلام و برای مسلمین دنبال کنند.
لزوم پاکسازی مملکت‌
شما جوانان تا کنون در این نهضت شرکت داشتید؛ من به شما درود می‌فرستم! لکن نیمه راه است؛ راه باز باقی مانده است. شما جوانها، شما نیروهای جوان باید این نیمه راه دیگر را هم با قدرت پیش ببرید. باید با وحدت کلمه، با اسلام، با ایمان، از این نهضت تا اینجا که آمده‌اید، از اینجا به بعد هم جلو بروید. باید همه ریشه‌های استبداد و ریشه‌ای استعمار را از این مملکت بکَنید؛ باید این مملکت را پاکسازی کنید. این مملکت عقب مانده است، این مملکت اقتصادش ورشکسته است، این مملکت الآن آشفته است [و] به نیروی شما جوانها باید این مملکت اصلاح بشود. ما همه مسئول هستیم؛ ما همه باید دنبال این کار را بگیریم تا به آخر برسانیم.
رای به جمهوری اسلامی‌
از فردا شروع می‌شود به رفراندم و همه پرسی. همه شما موظفید که بروید و رای بدهید. آزادید در رای دادن، لکن من رایم جمهوری اسلامی است؛ و هر مُسْلمی هم رایش جمهوری اسلامی است و شما جوانان مُسْلم رایتان جمهوری اسلامی است؛ و بروید رای خودتان را در صندوقها بریزید. و من امیدوارم با اقامه جمهوری اسلامی همه مسائل ما خلاص بشود. من امیدوارم خدای تبارک و تعالی به شما جوانها عزت، سلامت و سعادت عنایت فرماید. من از خدای تبارک و تعالی استقلال کشور خودمان را و آزادی خودمان را مسالت می‌کنم. شما جوانها که در این مدت زحمت کشیدید، و از حالا به بعد هم وظیفه دارید، شما ذخیره ما هستید و من خدمتگزار شما هستم.
و السلام علیکم و رحمه الله‌