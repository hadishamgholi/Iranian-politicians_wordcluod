اقامه نماز جمعه از برکات عظیم اسلام‌
همان گونه که کراراً گفته‌ام، یکی از برکات این انقلاب و پیروزی ما این است که با آقایان علما و خصوصاً برادران اهل سنت که قبلًا خدمتشان نمی‌رسیدیم، ملاقات می‌کنیم و من امیدوارم که این مساله ادامه پیدا کند و وحدت کلمه برای همیشه برقرار باشد.
برپایی نماز جمعه یکی از برکات بسیار عظیم اسلام بود که مع الاسف، قبل از پیروزی انقلاب در بین علمای شیعه بسیار کم جلوه و برادران اهل سنت هم که اقامه می‌کردند، خطبه‌هایشان محدود به حدودی خاص بود. اما امروز از برکت نماز جمعه است که ملت از خانه‌هایشان بیرون ریخته و در مراکز نماز جمعه، اجتماع و با یکدیگر تفاهم می‌کنند و به مسائل سیاسی و دینی گوش می‌دهند که این مساله بسیار ارزشمند است و همان طور که می‌بینید، روز به روز هم بحمد الله، رشد کرده و بر این جمعیت افزوده می‌شود و هیچگاه تزلزلی در آن دیده نشده است.
این رسانه‌های گروهی بیگانگان هستند که تبلیغ می‌کنند مردم علاقه زیادی به نماز جمعه ندارند. شما در کجای دنیا می‌توانید جایی را مثل استان اصفهان پیدا کنید؟ همین چند روز پیش فقط در شهر اصفهان حدود سیصد و هفتاد نفر را تشییع کردند، مع ذلک، همین شهیدداده‌ها و داغدیده‌ها همچنان به خدمت خود به اسلام ادامه می‌دهند. امروز مردم ما فهمیده‌اند که تا فداکاری نباشد، اسلام را نمی‌شود پیش برد و می‌دانند که همه ما باید برای اسلام فدا شویم.
سیره انبیای عظام، خصوصاً نبی اکرم و اصحابش در طول تاریخ، فدا شدن در راه اسلام بوده است و مردم ما هم این سیره را پیش گرفته و از آنان تبعیت می‌کنند. این زمزمه‌هایی که گاهی می‌شود مبنی بر اینکه گرفتاری زیاد است و- مثلًا- گرانی زیاد شده است و مردم دلسرد شده‌اند، بی‌اساس است. شما می‌بینید که این گونه مسائل در کشورهایی که سالهای طولانی انقلاب کرده‌اند، وجود دارد و شما کشوری را سراغ ندارید که چهار سال از پیروزی انقلابش گذشته باشد و همه چیزش درست باشد و هر روز مردم بیشتر در صحنه باشند و بیش از پیش از انقلاب و دولت پشتیبانی کنند، و این چیزی نیست جز اینکه این انقلاب، اسلامی و مربوط به اسلام است. اگر این انقلاب مثل سایر انقلابها مربوط به طایفه و حزبی خاص بود و یا عده‌ای با کودتا قدرت را به دست می‌گرفتند، ممکن نبود که ملت این طور یکپارچه دنبالش حرکت کنند و از آنها حمایت کنند و این نعمتی است که اسلام به ما عنایت فرموده و ما باید قدر این عنایت خدا را بدانیم. این از عنایات اسلام است که همه برادران اهل سنت و شیعه با هم هستند و اختلافی هم با یکدیگر ندارند و بحمد الله، کسانی را که در دو طرف بودند و تفرقه ایجاد می‌کردند را هم شناختند و کنار زدند و امروز صادقانه در کنار یکدیگر خدمت می‌کنند و من امیدوارم که این رویه مستدام باشد.
موقعیت و رسالت ائمه جمعه‌
ائمه جمعه باید توجه داشته باشند که یکی از موثرترین قشرهای جامعه به حساب می‌آیند و باید توجه داشته باشند که مردم گوششان به اینهاست و در اجتماع، سعی‌ می‌کنند ببینند امام جمعه چه می‌گوید. از این رو، باید سعی شود خطبه‌ها پر محتوا باشد. در خطبه‌ها، هم باید امر به تقوا و این گونه مسائل رعایت شود و هم مردم را به وحدت و حضور در صحنه دعوت نمایند.
اینکه می‌بینید اجانب این گونه بر ضد ایران تبلیغ می‌کنند و رسانه‌های گروهیشان بی‌وقفه علیه ما به کار گرفته می‌شوند، برای این است که این قیام برای اسلام است و ما می‌خواهیم فرهنگ اسلامی را در همه جا گسترش دهیم و اینها می‌ترسند که مبادا اسلام در کشورشان رشد پیدا کند و دیگر جایی برای آنها نباشد. از جمله اموری که اجانب به آن دامن‌می‌زنند، همین مسئله انتخابات است. هر انتخاباتی که در ایران می‌شود اینها می‌گویند: مردم این دفعه نمی‌آیند، مردم سست و خسته شده‌اند. و شما دیدید که در انتخابات گذشته، از انتخابات اصل نظام جمهوری اسلامی گرفته تا مجلس خبرگان برای قانون اساسی، مجلس و روسای جمهور، مردم هر دفعه بهتر از دفعه قبل شرکت کرده‌اند.
الآن هم عده‌ای در خارج نشسته‌اند و تبلیغ می‌کنند که این دفعه دیگر مردم خسته شده‌اند و شور سابق را ندارند و از این قبیل حرفها. اینها اکثراً عقده‌هایی در دل دارند و روی همین عقده‌هاست که این صحبتها را می‌کنند. اگر عقده‌های درونی آنها حل می‌شد، چنین صحبتهایی را نمی‌کردند. همین منافقین و دیگران که مردم آنها را از ایران بیرونشان کرده‌اند، در خارج نشسته‌اند و می‌گویند: مردم با ما هستند.
شما ائمه جمعه موظفید برای جلوگیری از شیطنت‌هایی که اینها می‌کنند و می‌گویند مردم اعراض کرده‌اند و در انتخابات شرکت نمی‌کنند، مردم را به شرکت در انتخابات دعوت کنید و مردم نیز ثابت کنند که اعراض نکرده‌اند و با شرکتشان در انتخابات ثابت کنند که از اسلام رویگردان نیستند. اسلام چیزی نیست که کسی بتواند از آن رویگردان باشد. ما هر روز شاهدیم که مادران شهدا، کسانی که حتی چند شهید داده‌اند، فریاد می‌زنند که اگر باز هم داشتیم در راه خدا می‌دادیم و تاسف می‌خورند که دیگر فرزندی ندارند که در راه خدا بدهند. اجانب تبلیغ می‌کنند که در ایران بچه‌های کوچک را با زور به جبهه می‌فرستند، در حالی که چنین نیست. مردم می‌خواهند جلوی این جوانهای‌ چهارده پانزده ساله را بگیرند که به جبهه نروند، ولی آنها از دست پدر و مادرها فرار می‌کنند و به جبهه می‌روند. مسلماً فردی را که بالغ نیست، نه کسی می‌گوید به جبهه برو و نه کسی چنین حقی دارد که بگوید. مردم ما بحمد الله، خودشان از رفتن به جبهه‌ها استقبال می‌کنند و جبهه‌ها را پر می‌کنند.
من امیدوارم که شما آقایان با صفای قلب در کنار یکدیگر باشید و مردم را به صلاح و سداد  دعوت کنید و همه در صحنه باشید و مردم را به حضور در صحنه دعوت کنید. این طور نیست که آدم خوب کسی باشد که در کناری نشسته باشد و تسبیحی دست بگیرد و در مسجد ذکر بگوید. اگر انسان خوب این گونه بود حضرت رسول- صلی الله علیه و آله و سلم- و حضرت امیر مومنان هم این کار را می‌کردند. ما ندیدیم در تاریخ کسی گفته باشد رسول اکرم و امیر مومنان در جایی از صحنه کناره‌گیری کنند و در مسجد بنشینند و ذکر بگویند، بلکه بعکس در همه جا حضور داشتند و در صحنه بودند. بنا بر این، اینکه عده‌ای نشسته‌اند و می‌گویند باید کناره‌گیری کرد، درست نیست.
روحانیت باید عضو فعال جامعه باشد و مردم را هدایت و ارشاد نماید. شما آقایان هم بر امور جاری در محل خودتان نظارت داشته باشید و مردم را هدایت کنید. من هم از خداوند می‌خواهم که به شما توفیق دهد تا به اسلام و مسلمین خدمت کنید.
و السلام علیکم و رحمه الله و برکاته.