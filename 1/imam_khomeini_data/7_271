بسم الله الرحمن الرحیم‌
اهمیت اعتصابات کارکنان صنعت نفت‌
من در عین حال که حالم مقتضی نیست، مع ذلک چند کلمه‌ای با شما دوستان، با شما عزیزان، با بانوان محترمه و با برادران عزیزم، صحبت می‌کنم.
نهضت ما گرچه مرهون همه اقشار ملت است، گرچه همه اقشار ملت نهضت را همراهی کردند، چه بانوان تمام ایران و چه مردان برومند ما، لکن بعضی اقشار یک ویژگی خاصی داشتند؛ و از آن جمله، کارکنان و کارمندان صنعت نفت، برای اینکه اینها در مقامی بودند که شریان حیات اجانب به دست آنها بود، شریان حیات رژیم منحوس در دست آنها بود. اعتصاب آنها یک ویژگی خاصی داشت؛ و همراهی آنها از نهضت یک خصوصیت بیشتری داشت. از این جهت، ما به آنها بیشتر از سایر اقشار شاید ارج بگذاریم و تشکر می‌کنیم. شما برادران بودید که در اعتصابات خودتان مقابل رژیم طاغوتی ایستادید، و نهضت را پیش بردید و اسلام را تقویت کردید. من باید از شما تشکر کنم. من دعا به شما می‌کردم و می‌کنم. لکن این معنا که گفتید شما زیر فشار بیشتر بودید، باید بفرمایید که شما فشار خودتان را بیشتر احساس کردید؛ و الّا در این مملکت کی بود که تحت فشار نبود، کدام قشر بودند که اختناق بر آنها حکومت نمی‌کرد. کدام قشر بودند که محرومیت نداشتند. آیا قشر روحانی محرومیت نداشت؟ آنها را از تمام وعظ و ارشادی که می‌خواستند بکنند محروم کردند، آنها را در اختناق چنان قرار دادند که نمی‌توانستند نفس بکشند؛ سایر اقشار ملت هم همین طور بودند. همه در رنج بودند.همه در عسرت زندگانی می‌کردند.
بی‌ارزش بودن زندگی بدون آزادی و استقلال‌
زندگانی که در آن آزادی نباشد زندگانی نیست. زندگانی که در آن استقلال نباشد و همه کار بکنند برای استفاده دشمنها، این زندگانی نیست. الآن زندگانی شما دارید، برای اینکه استقلال دارید؛ برای اینکه کار شما امروز به نفع ملت خودتان است. لکن باید با هوشیاری و توجه زیاد، با هوشیاری زیاد، توجه داشته باشید که این اقشاری که نمی‌گذارند کارگرهای محترم ما به کار ادامه دهند، خیابانها را وادار می‌کنند به یک تظاهرات مثلًا، اینها بدانید که این قشرها همان دشمنهای اولی شما هستند. اینها می‌خواهند شما که شریان مملکت در دست شما، شریان حیات مملکت در دست شماست، اعتصاب کنید، کم کاری کنید تا اینکه فلج بشود دولت ما؛ اقتصاد ما. با فلج شدن اقتصاد، فرصت به دست دیگران بیفتد، و این عده همان مسائل سابق را اعاده کنند؛ با یک صورت حق به جانب می‌آیند در بین قشرهای کارگر، لکن شیطنت در باطن. آن حرفها به صورت صحیح است و قصد باطل دارند. نمی‌خواهند مملکت آباد بشود، نمی‌خواهند آرامش در این مملکت پیدا بشود، بهترین جایی که برای آنها مورد هدف‌گیری است شرکت نفت است. آنها دیدند که شرکت نفت یک همچو قدرتی دارد، کارمندان و کارگران محترم شرکت نفت یک همچو قدرتی دارد که در این نهضت بیشتر پیشبرد با دست آنها بود، احساس این را کردند که این قدرت بزرگ است، یا باید این قدرت را به ضد ملت و دولت بسیج کنند؛ یا این قدرت را فلج کنند نگذارند کار بکند.
استقلال در پرتو اسلام‌
دوستان من! آنکه برای همه کارگرها و کارمندها و طبقه ضعیف دلسوز است خدای تبارک و تعالی است که به اراده خودش می‌خواهد که مستمندان مفرّح باشند. آنکه برای شما دلسوز است اسلام است. اسلام است که شما را نجات می‌دهد ...؛ از اختناق نجات می‌دهد. اسلام است که استقلال شما را بیمه می‌کند. رو به اسلام بیاورید. همان طوری که‌ دیدید که اسلام بود که ما را به پیش برد؛ وحدت کلمه و توجه به اسلام بود که نهضت ما را پیروز کرد؛ از این به بعد هم اگر همین معنا محفوظ بماند، توجه به اسلام [و] وحدت کلمه، این دو کلمه رمز پیروزی شماست. توجه به اسلام، چنانچه دیدید همه می‌گفتند جمهوری اسلامی [و] وحدت کلمه، چنانکه دیدید همه می‌گفتند جمهوری اسلامی. همه با هم یک مطلب می‌گفتند، و آن یک مطلب «اسلام» بود. آنکه ما را پیروز کرد همین معنا بود، و آنچه ما را پیروز می‌کند باید همین معنا باشد.
ایجاد فساد و کارشکنی توسط گروهکها
شما دوستان من تشبث به اسلام داشته باشید و این مفسدین که می‌خواهند شما را از اسلام جدا بکنند، شما را از خدای تبارک و تعالی جدا کنند، اینها دوست نیستند؛ اینها دشمنانی هستند که به صورت دوست در بین شما می‌آیند؛ و لهذا هر جا می‌روند فساد می‌کنند. در بین کشاورزان می‌روند و نمی‌گذارند کشاورزی بشود. الآن که کشاورزی در ایران- از قراری که می‌گویند- خوب است، اینها نمی‌گذارند کشاورزان به کار خودشان ادامه بدهند و زراعت را جمع کنند. اگر اینها دلسوز کشاورز هستند، دلسوز ملت هستند، چرا نمی‌گذارند چرخ زندگی این ملت به راه بیفتد. اگر کارخانه‌ها به راه بیفتد، اگر شرکت نفت کار خودش را ادامه بدهد، اگر کشاورزان کار خودشان را ادامه بدهند، این به نفع ملت نیست که اینها کارشکنی می‌کنند؟ یا به نفع ملت هست، ولی آنها می‌خواهند آن چیزی که به نفع ملت است نگذارند راه بیفتد؟ بیدار باشید برادران من! هوشیار باشید، توجه کنید که این ریشه‌های گندیده رژیم سابق و طرفداران آن کنده بشود.
از نعمتهای بزرگ انقلاب‌
خداوند شما را ان شاء الله رحمت کند. رحمت خدا بر شما خانمها و بر شما برادران. من خدمتگزار همه هستم، من خدا می‌داند که برای شما دلسوزم، متاسفم. شما با صبر انقلابی قدری صبر کنید تا اینکه دولت به کار خودش ادامه بدهد، و کارها موافق میل انجام بگیرد. الآن ما، همه، آزادانه با هم صحبت می‌کنیم که در یک سال پیش ممکن نبود برای ما که با هم آزاد صحبت کنیم. اگر یک سال پیش بود، شما اینجا نبودید؛ من نبودم. نه خانمها می‌توانستند اجتماع کنند، نه آقایان، این یک نعمت بزرگی است که به ما رسیده است که همه آزادانه پیش هم درد دل را می‌گوییم؛ همه با هم صحبت می‌کنیم؛ مصلحتِ هم را بیان می‌کنیم. این از نعمتهای بزرگ این انقلاب بود و این نهضت نعمت بزرگتر ... قضیه قطع ایادی دشمنهای اسلام از مخازن خودمان، خصوصاً مخزن نفت [بود]. الآن دست آنها بر مخازن ما باز نیست. مخازن مال خود شماست. اگر زحمتی می‌کشید، برای خودتان می‌کشید، برای ملت خودتان می‌کشید، برای کشور خودتان می‌کشید. خداوند همه شما را عزت و سلامت و سعادت عنایت فرماید.