بسم الله الرحمن الرحیم‌
به اهتزاز درآوردن بیرق اسلام در سراسر جهان‌
من این چهره‌های نورانی مصمم را هر وقت می‌بینم، این چهره‌های نورانی مسلمانان متعهد را هر وقت مشاهده می‌کنم، غرق سرور و مباهات می‌شوم. شما برادران جوان و خواهران، امید ملت هستید. نهضت را شما جوانان، خواهران و برادران با نثار خون خودتان به پیش بردید. انقلابی کردید که در دنیا بی‌نظیر یا کم نظیر بود، انقلاب اسلامی، انقلاب گروهی که متعهد به اسلام بودند. من هرجا باشد خدمتگزار همه هستم، و آن قدر خدمتی که از من می‌آید- و آن دعاست- در حق شما جوانان، برادران، خواهران می‌کنم. من امیدوارم که شما جوانان، خواهران و برادران همان طور که از اول نهضت با کوشش، انقلاب بزرگ را تحقق بخشیدید، از این به بعد هم با وحدت کلمه و با اتکال به خدای تبارک و تعالی، این نهضت را ادامه دهید. ما در بین راه هستیم، و باید راه طولانی را طی کنیم و آن راه طولانی این است که بیرق اسلام را در همه قطبهای زمین به اهتزاز درآوریم. من امیدوارم که موفق شویم و با همت و اتکال به خدای تبارک و تعالی، این راه طولانی را به آسانی طی کنیم. و مهم این است که از آمال شخصی، گرفتاریهای شخصی، خواستهای شخصی دست برداریم. به خواستهای اسلام و به خواستهای بلندپایه قرآن کریم، دنبال خواستهای بزرگ خدای تبارک و تعالی باشیم، و اطاعت اوامر خدای تبارک و تعالی را بکنیم، که ما را دعوت به اتحاد، دعوت به اجتماع فرموده است، و دعوت به اخلاص و دعوت به فعالیت برای پیشبرد اسلام فرموده است. ما باید اسلام را به پیش ببریم، و در همه جای دنیا ان شاء الله اسلام را صادر کنیم، و قدرت اسلام را به تمام ابرقدرتها بفهمانیم. و شما برادران و خواهران که در اینجا مجتمع هستید، من از همه‌تان تشکر می‌کنم. و من در هر جا هستم، برای شما زحمت هستم، لکن دعاگو هم هستم. من در اینجا  که آمده‌ام در این چند روز هم زحمت به آقای امام  دادم که از دوستان عزیز است، و هم به آقای موسوی که از دوستان عزیز است و هم به سایر اهالی این مرز. من امید آن را دارم که بتوانیم ان شاء الله این خدمتی را که شروع کردیم به آخر برسانیم، و بتوانیم با وحدت کلمه، با اتکال به خدای تبارک و تعالی، بیرق اسلام را در همه جا به اهتزاز درآوریم.
مقابله قاطع دادگاهها با گروهکهای وابسته و مفسده جو و شما دوستان باید متوجه باشید که در داخل کشور ما گروههای مختلفی هستند که فساد می‌کنند، و تشتت بین برادرها ایجاد می‌کنند، گروههایی هستند وابسته به رژیم سابق، گروههایی هستند وابسته به امریکا، یا احیاناً به شوروی، و شما باید با هوشیاری و با تسلیم الهی توطئه‌های اینها را خنثی کنید و نگذارید این عده قلیل زحمت برای نهضت ما و انقلاب ما ایجاد کنند. الآن وقت خرمن است، وقت برداشت محصول این خلق مستمند است، و همینها که ادعای این را دارند که ما «فدایی خلق» هستیم، همینهایی که ادعای این را دارند که ما برای مستمندان خدمت می‌کنیم، مشغول آتش زدن خرمنها شده‌اند. و در یک روزنامه‌ای خواندم که صد خرمن در یک ناحیه‌ای آتش زده‌اند. اینها اگر قدرت پیدا بکنند، همه چیز را آتش می‌زنند. مقصد آنها و اساس تفکر آنها تفکری است که با تفکر اسلامی نمی‌سازد. و چون می‌بینند که اسلام دارد شکوفا می‌شود، و احکام اسلام دارد در ایران و ان شاء الله سایر مناطق پیاده می‌شود، اینها به دست و پا افتاده‌اند. در بین مردم ایجاد تفرقه می‌کنند، زراعتهای مردم را می‌سوزانند، کارخانه‌ها را نمی‌گذارند که به‌ کار خودشان مشغول باشند. باید همه شماها متوجه باشید که این اشخاصی که مفسده می‌کنند، انفجار ایجاد می‌کنند در بازار مسلمین، انفجار ایجاد می‌کنند در لوله‌های نفت که مال مستمندان است، انفجار ایجاد می‌کنند در جاهایی که گروههای زیادی از مسلمانها هستند، اینها در اصل مفسد فی الارض هستند، و باید با تمام قدرت آنها را سرکوب کرد.
و دادگاهها در هر جا باشد این طور اشخاص را باید محکوم به مرگ کنند. اینها حیاتشان جز زحمت برای جامعه و جز تفرقه‌اندازی و جز خوردن مال مردم، و ایران را به اغتشاش کشیدن برای اینکه باز ابرقدرتها تسلط به ما پیدا کنند، هیچ کار دیگر ندارند.
شما جوانها همه مراقبت کنید، جوانهای مملکت همه مراقبت کنند و جلوگیری کنند از این فسادهایی که اینها می‌کنند؛ مراقبت خرمنهایی را که با خون دل مردم جمع کرده‌اند، مراقبت باغاتی را که مردم ایجاد کردند، مراقبت همه چیز به عهده خود شماست. اتکال به دولت تنها نکنید، اتکال به قوای انتظامی تنها نکنید، آنها هم مشغول خدمت هستند، شما هم باید مشغول خدمت باشید. و همه با هم دست به هم بدهیم، و برای اسلام و مسلمین خدمت کنیم. خداوند همه شما را اجر عنایت کند و سلامت. و کشور شما را از اشخاصی که فاسد هستند و ریشه‌های فساد هستند پاک کند. و همه شما را به سعادت دنیوی و اخروی برساند.
و السلام علیکم و رحمه الله و برکاته‌