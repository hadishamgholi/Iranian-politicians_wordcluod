بسم الله الرحمن الرحیم‌
عشایر و ایلات در دوران پهلوی‌
شما جوانمردان ایل بختیاری خوش آمدید. یکی از بزرگترین خیانتهایی که سلسله پهلوی بر ایران کردند این بود که عشایر و ایلات ما را از بین بردند. اینها به واسطه اینکه مامور بودند آن کسانی که پشتوانه این مملکتند  سرکوب کنند. پشتوانه مملکت ما ایلات و عشایر بودند که از آن جمله «ایل بختیاری» که من سوابق با آنها دارم. از ماموریتهایی که رضا شاه داشت این بود که تمام ایلات را در اطراف ایران از بین ببرد و آنها را به اسم اینکه می‌خواهیم شهری کنیم سرکوب کنند. می‌خواستند که ایران پشتوانه نداشته باشد تا بتوانند هر چه خیانت است بکنند. این پشتوانه‌های ما را از بین بردند و سرکوب کردند و به آمال خودشان رسیدند. این همه خیانت کردند بر ما؛ مخازن ما را بردند، نفت ما را بردند، و در ازای آن اسلحه‌هایی آوردند که به درد ایران نمی‌خورد بلکه برای خود آنها برای اینکه پایگاه داشته باشند در ایران، آنها را آوردند، به اسم اینکه پول نفت است. شما تنها ایل بختیاری نیستید که رنج دیدید، در زمان این پدر و پسر؛ تمام ایلات ایران و عشایر محترم ایران بودند بلکه عشایر و ایلات محترم تنها نبودند، تمام اقشار ایران- از مذهبیها و علمای مذهب تا آخرین فرد ایران- در تحت فشار بودند.
نگاهی به عملکرد دودمان پهلوی در ایران‌
فشار به جایی رسید که نه زن در این مملکت اختیار داشت از خود و نه مرد؛ نه روحانی می‌توانست وظایف روحانیت خودش را حفظ کند و نه دانشگاهی می‌توانست وظایف خودش را حفظ کند. اینها تمام مفاخر ایران را از دست دادند؛ بردند و ماموریت داشتند که برای ایران هیچ مَفْخَری نگذارند. مفاخر ما ایلات و عشایر ما بودند، آنها را سرکوب کردند. مفاخر ما دانشگاههای دینی و فرهنگی بود، آنها را سرکوب کردند. مفاخر ما ارتش ما بود، آنها را به واسطه مستشاران در بند کشیدند. تمام فرهنگ ما را و اقتصاد ما را از بین بردند. حالا هم که فرار کردند، جواهرات ما را مقداری پدر برد و مقدار زیادی پسر؛ و پولهای ایران را در بانکهای خارجی متمرکز کرده‌اند و الآن قرضهای زیادی از ایران در ممالک خارجی به اسم اینها ثبت است. ولی بحمد الله ملت ما در یک زمانی بپاخاست و با خواست خدای تبارک و تعالی دست آنها را از ذخایر ما کوتاه کرد. به خواست خدای تبارک و تعالی دست اجانب از این مملکت کوتاه شد.
آزادی و استقلال در سایه اسلام‌
من از خدای تبارک و تعالی توفیق تمام ملت ایران را، و خصوصاً عشایر محترم ایران را، و خصوصاً شما عشایر محترم ایل بختیاری را خواهان هستم و امیدوارم همان طور که تا کنون با این نهضت همراه بودید، از این به بعد هم این نهضت را حفظ کنید. برادران من! در سایه اسلام می‌توانید سعادت در دنیا و آخرت پیدا بکنید، در سایه اسلام می‌توانید مفاخر خودتان را برگردانید، در سایه اسلام می‌توانید آزاد و مستقل باشید. این اسلام را حفظ کنید؛ این نهضت اسلامی را حفظ کنید و همان طوری که در رفراندم رای دادید و موفق شدید، و تقریباً صد در صد رفراندم پیروز شد، همان طور در مجلس موسسان نیز جدیت کنید و آرای خودتان را برای اشخاص بیدار، امین، مومن مُسْلم، وطنخواه، به صندوقهایی که بعدها ... درست می‌شود بریزید. و بعد از آن نیز که قضیه مجلس شورا پیش می‌آید، باز افراد سالم، افراد وطنخواه، افراد وطندوست، افرادی که نه شرقی باشند نه غربی بلکه در صراط مستقیم انسانیت و اسلامیت باشند، انتخاب کنید و به آنها رای بدهید.
من از خدای تبارک و تعالی سلامت و سعادت شما را می‌خواهم و متشکرم از اینکه آمده‌اید و از نزدیک تفقد از ما می‌کنید. خداوند همه شما را سعادتمند کند.
و السلام علیکم و رحمه الله‌