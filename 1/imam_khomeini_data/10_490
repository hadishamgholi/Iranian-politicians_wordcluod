بسم الله الرحمن الرحیم‌گفتید که شما از زاغه‌نشینان و از جمعیت اطراف شهر هستید. من یک دفعه از تلویزیون دیدم؛ بلکه شاید دو مرتبه وضع آنجا را مشاهده کردم یک دفعه‌اش که مصاحبه می‌کردند، پرسید از آن مردی که با چند تا بچه از توی سوراخی بیرون آمدند که شما چه می‌کنید؟ گفت که ما صبح که می‌شود می‌رویم تظاهرات. این نهضت از برکت وجود شما زاغه‌نشینها و امثال شما- یعنی طبقه محروم- به برکت شما پیش رفته است. شما طبقه محروم- چه دانشگاهی و چه روحانی و چه زاغه‌نشینها و کارگرها- بودید که این طور با وحدت کلمه و با بانگ «الله اکبر» پیش بردید. آنهایی که بعد از پیش بردن شما به میدان آمدند و همه‌شان انقلابی شدند، آنها را ملت می‌شناسد، ما هم بسیاریشان را می‌شناسیم که دخالتی در این مسائل نداشتند. اینها، بعضیشان، اشخاصی بودند که یا با دستگاه سابق ساخته بودند و جیره خوار آنها بودند و ضد انقلاب بودند. یا در حال انقلاب هم آن کنار نشسته بودند تماشا می‌کردند ببینند کی‌ جلو می‌برد، هر که پیش برد بروند سراغ او. حالا دیدند که شماها طبقه محروم پیش بردید و بحمد الله اسلام پیروز شده است، همه مسلمان شدند، مسلمان دو آتشه! مع ذلک نمی‌توانند آن باطن ذاتشان را بروز ندهند، بروز می‌دهند. گاهی که [می‌گویند] ما اسلام را دیگر می‌خواهیم چه کنیم، همان جمهوری‌ باشد. غافل از اینکه اسلام بود که اینها را از توی کنار خانه‌ها و منزلها بیرون کشید بسیاری‌شان را؛ و اسلام بود که این پیروزی را آورد که حالا آنها می‌توانند نفس بکشند. قبلًا نمی‌توانستند هیچ کاری بکنند. اینها حالا آمدند و در مقابل شماها ایستادند و در مقابل اسلام ایستادند، و می‌خواهند که باز آن مسائل سابق را پیش بیاورند.باید شماها توجه داشته باشید. اینهایی که با جمهوری اسلامی مخالفت دارند و با قلمشان و با زبانشان آن مسائل را طرح می‌کنند بشناسید، که یک وقت اینها اغفال نکنند شما را. اینهایی که داد این را می‌زنند که ما طرفدار مردم هستیم و طرفدار خلق هستیم اینها همینها هستند که حاصل رنج یک جمعیتی را در یک سال با یک کبریت آتش می‌زنند، و نمی‌گذارند کارخانه‌ها راه بیفتد. هر وقت هم راجع به یک کار اصلاحی پیش می‌آید، اینها مخالفت می‌کنند. رفراندم را همینها مخالفت کردند، و بعضیشان تحریم کردند و کارشکنی کردند. و بعد هم مجلس خبرگان را همینها باز انتقاد کردند، و می‌کنند و مشغول‌اند. و بعد هم راجع به مجلس شورا که پیش بیاید، راجع به رئیس جمهور پیش بیاید، همینها هستند که دست و پا می‌کنند بلکه اسلام تحقق پیدا نکند؛ برای اینکه اینها از اسلام می‌ترسند. منافع اینها را که خارجیها تامین می‌کردند، اسلام نمی‌گذارد که دیگر خارجیها دستشان به ایران باز بشود ان شاء الله. شماها باید توجه داشته باشید، همه ملت ما باید توجه داشته باشند، که این عناصری که بر خلاف اسلام قلم برمی‌دارند و قدم برمی‌دارند اینها را بشناسند، و اینها را نگذارند در صحنه موجب اغفال جوانهای ما بشوند.
ان شاء الله خداوند شماها را حفظ کند. شما طبقه جوان برومند زاغه‌نشین بر آن اشخاص کاخ‌نشین شرافت دارید. و شما هستید که اسلام را حفظ کردید و نهضت را پیش بردید. و امیدوارم از این به بعد هم شما باشید که تا آخر برسانید این نهضت را. خداوند همه شما را حفظ کند. و من هم دعاگوی شما، و هم خدمتگزار شما هستم.