اعوذ بالله من الشیطان الرجیم‌
بسم الله الرحمن الرحیم‌
راه ملت، راهی بازگشت ناپذیر
خداوند، شما عشایر را از شرّ شیطان حفظ کند. خداوند به شماها سلامت و توفیق بدهد، که برای اسلام و برای نهضت اسلامی کوشش کنید. ما همه با هم برادر هستیم؛ و با هم باید در این راه، که راه اسلام است، راه قرآن است، همه باید مهیا برای جانفشانی باشیم.
بدخواهان گمان می‌کنند که با این توطئه‌های ناجوانمردانه، می‌توانند ملت ایران را به عقب برگردانند؛ بدخواهان گمان می‌کنند با کشتن یکی- دو نفر، یا چند نفر از بزرگان ما، ما به عقب برمی‌گردیم؛ این اشتباه است.
ما مصمم هستیم. ملت ما مصمم است که، تا تمام ریشه‌های استعمار و استبداد فاسد را از جای نکَند از پای ننشیند. این ریشه‌های گندیده- که در اطراف مملکت ما مشغول فساد هستند- بدانند که ما اگر اراده بکنیم، و ملت ما اراده بکند، و من اجازه بدهم به ملت، در نصف روز شما را قلع و قمع خواهند کرد.
توطئه‌های خیانتکارانه را کنار بگذارید؛ جنایات را کنار بگذارید؛ ملت را رها کنید. شما قدرت این ندارید که ملت ما را به عقب برگردانید. ما مصمم هستیم که تا آخر قطره خون، خودمان و ملتمان را فدای اسلام کنیم. ما آزادی بیان، برای گفتن، برای نوشتن، می‌دهیم؛ لکن برای توطئه اجازه نخواهیم داد. و توطئه‌های شما را، و شما را اگر توطئه کنید، دفن خواهیم کرد. عشایر ما در هر جا که هستند موظفند، سایر اقشار ملت در هر جا که هستند موظفند که نگذارند این توطئه گران به حیات خود ادامه بدهند و به توطئه خود ...
شما عشایر، در هر جا که هستید، پشتوانه ایران هستید. خداوند شما همه را حفظ کند و موفق کند، و ما- همه- را برای شهادت موفق کند.
و السلام علیکم و رحمه الله و برکاته‌