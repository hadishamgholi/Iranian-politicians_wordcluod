بسم الله الرحمن الرحیم‌
لزوم اتحاد مکاتب توحیدی در مقابل ستمگران‌
 
من خوشوقتم که جمهوری اسلامی بعضی فرصتها را به ما و ملت ما نصیب می‌کند و از آن فرصتها، ملاقات با قشرهای مختلف و مذاهب مختلف و دینهای مختلف است. ما همه در تحت لوای توحید مجتمع هستیم. ایران مال همه است و توحید مذهب همه است و مبدا و معاد ایده همه است و ما این مشترکات را داریم و ملت واحده هستیم. و لازم است که در مسائل ایران، همه در صحنه باشیم و همه با هم ید واحده باشیم که دیگرانی که می‌خواهند به همه ماها تعدی کنند، چه با اسم اسلام، چه با اسم سایر مذاهب، به مسلمین جهان و به ملتهای مظلوم جهان ظلم و ستم روا می‌دارند، با هم تشریک مساعی کنیم در اینکه یک راه پیدا کنیم برای جلوگیری از ستم در تمام قشرهای انسانهای دنیا.
انبیای عظام- سلام الله علیهم- از آدم تا خاتم که تشریف آورده‌اند و انبیای بزرگ اولی العزم که در بین مردم تشریف داشته‌اند، همه آنها برای این [بودند] که پرچم توحید را و عدالت را در بین ملتها برپا کنند. پیامبران، تمام پیمبران در طول تاریخ این طور نبوده است که فقط یک ناصحان باشند، بلکه آنها برای تهذیب اخلاق مردم به گفتار، به کردار، به عمل، به فعالیت مامور بودند و خدای تبارک و تعالی آنها را برای اینکه انسانها را بسازند، برای اینکه، خلق انسانی در آنها رشد پیدا بکند و اعمال و افعال انسانی داشته باشند، مبعوث فرموده است و همه در هر حالی که بوده‌اند، کوشش خود را کرده‌اند.
و من یک نکته‌ای که سابقاً هم گاهی گفتم عرض می‌کنم و او این است که ما نمی‌دانیم چرا این انبیایی که این قدر کوشش کرده‌اند برای تهذیب ملتها، برای اصلاح ملتها، برای‌ جنبه معنویت ملتها، حکومتهایی که در طول تاریخ آمده است، چه حکومتهای اسلامی و چه حکومتهای ادیان دیگر، به حسب غالب، به خلاف مشی پیامبران خود عمل کرده‌اند. شما امروز می‌بینید که کشورهای دنیا مبتلا هستند به سرانی که ادعای مسیحیت می‌کنند، ادعای یهودیت می‌کنند، ادعای اسلامیت. ابتلایی که الآن، ملتهای دنیا دارند به دست بسیاری از این سران، ابتلایی است که باید ما ابتلای انبیا حساب کنیم. همان طوری که انبیا در صدر عالم تا آخر مبتلا بودند به دست یک خیانتکارانی که با آنها آن طور عمل کردند که روی تاریخ را سیاه کردند، ملتهای آنها هم امروز مبتلا هستند به سرانی که روی تاریخ را سیاه می‌کنند و انبیا را سرشکسته در پیش خدای تبارک و تعالی- نعوذ بالله- می‌کنند. شما ببینید که اگر پیغمبر اسلام را ببرند در محضر خدا و به او بفرماید خدای تبارک و تعالی، وحی کند بر او که این افرادی که، حکومت‌هایی که ادعای اسلام می‌کنند، ببینید چه می‌کنند با مردم، ببینید که این حکومتها بر خلاف مصالح کشورهای خودشان عمل می‌کنند، جوابی ندارد جز اینکه من تبلیغ کرده‌ام، لکن آنها نشنیدند. و اگر هر یک از انبیا را ببرند در محضر خدا و خدای تبارک و تعالی به آنها وحی کند که این حکومت‌هایی که از مذهب شما هستند، ببینید الآن در جهان چه می‌کنند، امریکا با مردم چه می‌کند با دعوی مسیحیت- آن مسیحیّتی که تمام وجودش بر این بوده است، آن مسیحی که تمام وجودش روحانی بوده است و بر این معنا بوده است که مردم را روحانی کند- الآن آنهایی که ادعای مسیحیت می‌کنند، اقبالشان به دنیا از آنهایی که مشرک هستند کمتر نیست. آنهایی که اصلًا مبدا و معاد را قبول ندارند، با آنهایی که دعوی مسیحیت می‌کنند، دعوی یهودیت می‌کنند از این سران، فرق با آنها معلوم نیست چیزی باشد، بلکه شاید اینها جلو باشند از آنها در اینکه به دنیا توجه دارند و مردم مظلوم را زیر پای خودشان خرد می‌کنند. امروز شما می‌بینید که صهیونیست در عالم که مدعی یهودی بودن است و یهودیان او را قبول ندارند، با مردم چه می‌کند و مع ذلک، ادعا می‌کند که من تابع حضرت موسی هستم! و بالاتر و بدتر از او دولت‌های بزرگ مسیحی با مردم چه می‌کنند! با آن روحانیتی که حضرت مسیح داشته است، با مردم چه می‌کنند و با ملت‌های خودشان،حتی با ملت‌های مظلوم خودشان. و دیگران چه می‌کنند که روی مسیحیت را سیاه کرده‌اند، البته روی خودشان سیاه است. و همین طور سایر قشرها و آنهایی که ادعای اسلام می‌کنند. امروز صدمه‌ای که ملت مسلمان ما از صدام دارد می‌کشد و ملت مظلوم مسیحی و غیر مسیحی از صهیونیستها در لبنان و امثال لبنان می‌کشند، کی از دیگری کشیده است این رنجها را؟ اینها همه مدعی هستند، لکن در عمل می‌بینید که چه هستند.
و ما ملتها، ما همه که در تحت پرچم توحید هستیم، تا با هم مجتمع نباشیم، تا در اصل ملیتی که مال همه است با هم مجتمع نباشیم و با هم وحدت نداشته باشیم و در صحنه حاضر نباشیم، نمی‌توانیم در مقابل این سیل کفر و این سیل فزاینده‌ای که همه عالم را دارد می‌برد، نمی‌توانیم مقاومت کنیم. اینکه می‌بینید در ظرف چهار سالی که، قریب چهار سالی که ایران بحمد الله، ایستاده است و رزمندگان آن در حدود بیش از سه سال، بیش از دو سال در جنگ هستند، شما می‌بینید که اینها همه ایستاده‌اند و با همه مشکلات ایستاده‌اند و ملت هم پشت سر آنها، و این است که موجب پیروزی ما شده است.
احترام دولت اسلامی به ادیان الهی‌
 
شما این مطلب را باید بدانید که دولت اسلامی اگر به وظایف اسلامی عمل کند، برای همه قشرها، برای همه دینهایی که رسمی هستند در ایران، برای همه اینها احترام قائل است، برای همه اینها؛ همان طوری که برای سایر قشرهای ملت مسلمان احترام قائل است، برای آنها هم قائل است و این نیست جز اینکه اسلام این طور است.
شما در تاریخ شاید دیده باشید که وقتی که لشکر معاویه آمد و چند نفر را چه کرد و یکی از زنهای اهل مذاهب رسمی را، آن، خلخال را از پایش درآورد، حضرت امیر که [رئیس‌] حکومت آن وقت بود- به حسب نقل- فرموده است که شنیدم خلخال از پای یک کسی که با اسلام است و تابع اسلام است درآورده‌اند و اگر کسی در این امر بمیرد، این را نباید ملامت کرد . این طور پشتیبان است.
ملت ایران همه با هم باید در صحنه باشند. همه باید با هم تشریک مساعی کنند برای حفظ ایران و برای اینکه ان شاء الله، سایر کشورهای دیگر را هم از آن اسارتهایی که داشته‌اند بیرون بیاورند. شما مقایسه کنید، یک حساب پیش خود، مقایسه کنید ما بین آن رژیم سابق و رژیم‌هایی که الآن هم در دنیا هست و بوده است، با رژیمی که امروز در ایران برقرار است، شما مقایسه کنید بین این دو تا ببینید که وضع همه ملت در عین حالی که گرفتاریهای همه جانبه دارد دولت و ملت ما، در عین حالی که ملت و دولت ما در فشار اقتصادی دولتهای بزرگ هستند، در عین حالی که دولت و ملت ما مورد تهاجم نظامی دولتها هستند، مع ذلک، آن قدری که در این چند سال، در این دو سه سال، کم [یا زیاد] با همه این گرفتاریها، برای مستمندان کار شده است، در طول سلطنت این پدر و پسر غیر انسان، حاصل نشده بود. و مطمئن باشید شما که دولت اسلامی خدمتگزار است برای همه قشرهای ملت، اختصاص به یک طایفه‌ای دون طایفه‌ای ندارد و ما از طرف اسلام مامور به این معنا هستیم؛ ما مامور به این هستیم که تا آقایان در تعهد خودشان به دولت اسلامی و جمهوری اسلامی باقی هستند، ما در تعهد خودمان در خدمتگزاری به آنها باقی باشیم. و من امیدوارم که ملت مطلقاً از مسلمین و این قشرهای غیر مسلم مربوط به اسلام و اینهایی که به رسمیت شناخته شدند در اسلام و در قانون اساسی، همیشه توجه به این داشته باشند که پیروزی ما با این است که همه با هم باشیم، پیروزی ما، پیروزی شما در این است که همه در صحنه باشیم، در این است که اختلافاتی که جزئی بینتان هست بر طرف باشد و اختلاف در کار نباشد. در چیزهایی که مربوط به دولت است، در چیزهایی که مربوط به مجلس است، در چیزهایی که مربوط به قانون است، باید همه ما تشریک مساعی کنیم، همه ملت با هم باشند.
مجلس خبرگان در راستای تقویت نهاد رهبری‌
 
امروز در ملت ما مطرح است قضیه مجلس خبرگان برای تعیین رهبری. این مسئله‌ای است که نباید ملت ایران برای آن کم ارج قائل باشد. الآن یک دسته از فراری [ها]- که شنیدم- دوره افتاده‌اند که این مجلس خبرگان نباید باشد، برای اینکه تضعیف رهبری‌ است. مجلس خبرگان تقویت رهبری است. گول این حرفها را نخورند. باید همه وارد بشوند. این یک تکلیف است. حفظ اسلام یک تکلیف شرعی است برای همه ما. حفظ مملکت توحیدی یک تکلیفی است برای همه قشرهای ملت. و چنانچه همه با هم نباشند و در صحنه حاضر نباشند و رای به وکلا ندهند و رای به مجلس خبرگان ندهند و وکلایی که باید تعیین بشود و کسری دارند رای کم بیاورند، این [ها] بر خلاف تکلیف عمل کرده‌اند. باید همه در صحنه باشند و همه وارد باشند. و من به قشر روحانیت هم عرض می‌کنم که کناره‌گیری موجب این می‌شود که همان طوری که در زمان سابق از [این‌] کناره‌گیری علمای مذاهب، اسباب این شد که ملت ما و بزرگانشان جدا شدند و هر کاری خواستند دولتها کردند و دولتها را به حال خود گذاشتند و هر طور سرکشی خواستند کردند، چنانچه شما از صحنه بیرون بروید و علما، دانشمندان از صحنه بیرون بروند، این اسباب این می‌شود که باز آن مسائل سابق پیش بیاید. امروز تکلیف است؛ مجلس خبرگان تکلیف است برای همه که هم در آن که می‌خواهد خبره بشود باید برود اسم‌نویسی کند، آن که لایق است برود و اسم‌نویسی کند و ملت به آنها رای بدهند. در هر صورت، چنانچه ما همه‌مان در صحنه نباشیم و همه به فکر این نباشیم که این کشور را از شرّ مفسدان نجات بدهیم، اگر به فکر نباشیم- خدای نخواسته- اگر در وضع حاضر هم خیلی تاثیر نکند، در وضع آینده ملت باز تاثیر می‌کند و- خدای نخواسته- دوباره ملت ما را گرفتار آن طور اشخاص می‌کند که بر صغیر و کبیر ما رحم نکنند. و من امیدوارم که خداوند تبارک و تعالی به همه ما توفیق بدهد که خدمت کنیم به این کشور، خدمت کنیم به این ملت و همه ما با هم باشیم و بر ضد کسانی که بر خلاف این ملت هستند، بر خلاف مصالح این ملت هستند، نهضت خودمان را حفظ کنیم و ان شاء الله، در طول تاریخ، دیگر گرفتار آن حکومتهایی که خودشان را از مردم جدا می‌دانستند و برای خودشان دستگاههای سلطنتی درست کرده بودند، گرفتار ان شاء الله، نشویم.
و السلام علینا و علی عباد الله الصالحین‌