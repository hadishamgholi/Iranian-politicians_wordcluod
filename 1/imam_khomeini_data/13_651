بسم الله الرحمن الرحیم‌
درود بر شما اهالی محترم آذربایجان. سلام بر بانوان و آقایان مرزنشین ارومیه. برادران و خواهران، شما می‌دانید که امروز کشور ما چون بعد از انقلاب است، احتیاج به کمک ملت دارد. ملت بود که این نهضت را به پیش برد و ملت است که باید از این به بعد نیز به پیش ببرد. شما مرزنشینان حق بزرگی بر همه کشور دارید و ما مرهون زحمات شما هستیم و امیدواریم که کشور شما با همت شما و همت سایر برادران و خواهران شما استقلال خودش را تا آخر حفظ کند و شما از لشکرهای امام زمان- سلام الله علیه- باشید و کشور خودتان را با جدیت خودتان حفظ کنید. امروز روزی نیست که شما کار بکنید و اجانب منفعتش را ببرند. امروز هر چه شما زحمت بکشید و کار بکنید، به نفع ملت خود شماست و به نفع خود شماست. امید است ان شاء الله شما با سلامت و سعادت، عظمت و عزت ایران را حفظ کنید. ان شاء الله، خداوند شما را سعید قرار بدهد و کشور شما را از هر آسیبی حفظ کند و همان طور که عنایات حق تعالی تا کنون بر این ملت بوده است، از این به بعد هم ان شاء الله، عنایت خدا بر شما ملت عزیز باشد و با عنایت خدا و وحدت کلمه شما و جدیت همه قشرهای ملت، این قشرهای فاسدی که الآن در کشور ما هستند و مانع از پیشرفت هستند، آنها هم از بین بروند ان شاء الله. و مملکت شما مال خود شماست و زحمتهای شما پیش خدای تبارک و تعالی اجر داشته باشد و دارد.
و السلام علیکم و رحمه الله و برکاته.