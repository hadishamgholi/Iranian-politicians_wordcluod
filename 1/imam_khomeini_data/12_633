بسم الله الرحمن الرحیم‌
تفاوت مستکبران با رهروان راه حق‌
من از شما دوستان عزیز که از اول انقلاب تا کنون در راه انقلاب، در راه آمال انقلاب زحمت کشیدید و خون دادید، و با همه ناراحتیها به جلو رفتید و پیروز کردید انقلاب را، تشکر می‌کنم. و از خداوند تبارک و تعالی سلامت شماها را و عزت شماها را و پایداری شماها را در راه اسلام می‌طلبم. برادرها، البته راه حق گرفتاری زیاد دارد، منتظر این نباشید که راهتان راه خدا و راه حق باشد و همیشه در رفاه باشید. آنهایی در رفاه‌اند که راهشان راه خدا نیست. همیشه امثال مستکبران که راهشان راه خدا نبوده است، و غافل از همه مراتب انسانیت بوده‌اند در رفاه بودند و در عیش و عشرت، و اشخاصی که برای خدا و بندگان خدا خدمت می‌کردند در زحمت و رنج بودند؛ لکن میزان این است که ببینیم در بارگاه حق تعالی و در پیشگاه ملتهای روشن، فرق ما بین این دو چیست. آیا مستکبران در پیشگاه خدا مقدمند یا آنهایی که در راه ملتها و در راه آمال ملتها جانفشانی می‌کنند.
توصیه به خدمت و رفتار خوب با بندگان خدا
هیچ اشکالی نیست در اینکه شما پاسداران عزیز در سراسر کشور حق بزرگی بر ملت ما دارید، لکن من نصیحت هم باید بکنم شما را؛ در عین حالی که شما با قدرت لا یزال خودتان، با توجه به خدا یکدفعه از زمین برخاستید و دست را به آسمان بلند کردید، و در پیشگاه خدای تبارک و تعالی، به واسطه زحمتهایی که کشیدید آبرومند شدید. باید توجه‌ داشته باشید که این آبرو را حفظ بکنید. باید توجه بکنید که راه راه خداست، راه خدا باید با سلامت و با تعهد پیش برود. توجه داشته باشید که با بندگان خدا، کسانی که در راه آنها شما جان دادید، حالا رفتارتان رفتار بسیار خوب باشد، رفتار خدمتگزارها باشد، و رفتار کسانی باشد که می‌خواهند به ملت خودشان، به اسلام خدمت بکنند. این چند روز دنیا رفتنی است و آنچه باقیست اعمالیست که ما می‌کنیم، کارهایی است که ما می‌کنیم. توجه داشته باشید که این کارها را برای خدا بکنید، که ما عند الله باقیست ؛ این چیزی که برای خدا هست همیشه باقیست، و آن چیزی که برای شیطان و برای حظوظ نفسانیه است از بین خواهد رفت. خداوند ان شاء الله به شما قدرت عنایت کند، سلامت عنایت کند، که راهتان را با سلامت و با قدرت به پیش ببرید، و این نهضت را ان شاء الله به آخر برسانید. و من امیدوارم که این نهضت متصل بشود به نهضت بزرگ امام زمان- ارواحنا فداه.
و السلام علیکم و رحمه الله و برکاته.