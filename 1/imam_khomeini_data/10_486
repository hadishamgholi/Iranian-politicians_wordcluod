بسم الله الرحمن الرحیم‌
روز دفن مستکبرین؛ عید ملت مستضعف‌
روز مبارکی است. همه روز ما بعد از انقلاب و بعد از سرنگونی رژیم فاسد مبارک است. همه روز ملت ما عید است و مبارک. روزهایی که بر ملت ما گذشت همه دیدید. و این روزها که همه قشرها هم آغوش هم و برادرانه با هم هستند هم می‌بینید. روزهایی بر ملت ما گذشت که قوای طاغوتی با ملت ما [ستم‌] کردند که دیدید. و امروز را می‌بینید که قوای اسلامی در آغوش ملت و برابر ملت رژه می‌روند؛ و ملت ما برای آنها دست می‌زنند، شادی می‌کنند. این روزها روز عید است. عید ملت مستضعف، روزی است که مستکبرین دفن شوند. عید ملت ما روزی است که ریشه‌های فسادی که امروز در بعض از نقاط ایران هستند از بین بروند، و می‌روند. من این روز را به همه ملت و به همه قوای انتظامی، و خصوص برادرانی که امروز از ژاندارمری اینجا آمده‌اند، تبریک عرض می‌کنم؛ و برای همه شما سعادت و سلامت می‌خواهم.
پشتیبانی ملت از قوای نظامی و انتظامی‌
احساس نمی‌کنید که امروز با آن روزهایی که با ملت مواجه می‌شدید و ملت شما را نمی‌پذیرفت فرق دارد؟ احساس نمی‌کنید که این برکت اسلام است که شما را با هم پیوند داده است؟ و من امیدوارم که این پیوند تا آخر برقرار باشد؛ و شما ارتش اسلامی و ژاندارمری اسلامی و قوای انتظامی اسلامی باشید. و همیشه در خدمت ملت، و ملت پشتیبان شما. ملت ایران ملت نجیبی است، ملت بزرگی است، و ملت قدرتمندی است، و از شما پشتیبانی می‌کند و شما را برادر خود می‌داند. و ما همه را برادر خود می‌دانیم، و به همه خدمتگزار هستیم.
ما از خدای تبارک و تعالی می‌خواهیم که این ملت ما را با همین شور و شعفی که برای پیشبرد نهضت دارند نگه دارد؛ و همه با شور و شعف به سوی یک دولت اسلامی بزرگ و یک قدرت بزرگ اسلامی به پیش ببرد. خداوند ملت ما را به سعادت دنیا و آخرت برساند. و همه را با همین قدرتی که دارند به پیش ببرد. و ما را خدمتگزار همه بکند. و از همه خدمتهایی که به اسلام و به کشور خود می‌کنند، به همه قدرت و عظمت عنایت کند و اجر عنایت کند. خداوند همه شما را حفظ کند.
و السلام علیکم و رحمه الله و برکاته‌