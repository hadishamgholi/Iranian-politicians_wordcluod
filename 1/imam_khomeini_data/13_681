بسم الله الرحمن الرحیم‌ما هر روز مواجهیم با صحنه‌هایی که در عین حال که دلخراش است، غرورآفرین است. دیروز جمع کثیری از معلولین آمدند، و امروز هم معلولین از اصفهان آمده‌اند با عکسهای زیادی که از شهدا آورده‌اند. من این تحول عظیمی که در ایران پیدا شده است که در عین حالی که پدرها با عکس جوان خودشان آمده‌اند، و مادرها چند نفر از فرزندانشان را از دست داده‌اند، لکن روحیه آنها روحیه بسیار بلندی است، و این تحول مبارک است بر ملت ایران. من در این مجمعی که این جوانان را و این عکس جوانان را می‌بینم باید تاثرات خودم را به بازماندگان اینها، و تسلیت خودم را به پدرها و مادرهای اینها تقدیم کنم و برای آنها هم طلب مغفرت. خداوند به شماها اجر عنایت کند و صبر عنایت کند، و آن جوانهای غرورآفرین ما را به رحمت واسعه خود غریق کند.
این مسائل در طول تاریخ بوده است. در صدر اسلام این طور مصائب برای اولیای خدا و برای مسلمین صدر اسلام بسیار بوده است. و شاید از آن وقت تا کنون این طور وضعیتی که در ایران هست و این تحولی که برای ملت ما از زن و مرد و بزرگ و کوچک حاصل شده است، سابقه نداشته باشد. خداوند تبارک و تعالی به ما هر چه داریم داده است، و ما هر چه داریم از اوست و باید تقدیم او کنیم. سعادت را آنها بردند که آن چیزی را که خدا به آنها داده بود تقدیم کردند، و ما عقب‌مانده آنها هستیم. من به همه شما برادران و عزیزان که فرزندان خودتان را از دست داده‌اید تسلیت و تبریک عرض می‌کنم. تبریک برای اینکه شما خانواده‌هایی بودید که در دامن شما این جوانهای برومند تربیت شده‌اند که فداکاری کردند برای اسلام. اسلام بر ما حق بزرگ دارد؛ حق حیات دارد. و ما هر چه در راه اسلام بدهیم آن حقی که اسلام به ما دارد ادا نکردیم. من از خدای تبارک و تعالی سلامت و سعادت همه شما را و رحمت برای این جوانهایی که فداکاری کرده‌اند طلب می‌کنم.
و السلام علیکم و رحمه الله و برکاته‌