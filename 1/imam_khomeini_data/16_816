بسم الله الرحمن الرحیم‌من از شما خواهران و برادران که در صدا و سیمای جمهوری اسلامی کار می‌کنید و زحمت می‌کشید، تشکر می‌کنم و برای شما دعا می‌کنم.
شما می‌دانید که از اولی که این صدا و سیما در ایران وجود پیدا کرد، آنچه که شاید گفت از همه چیزها بیشتر صدمه وارد کرد به هم حیثیت این ملت، و هم در وابسته کردن این ملت به قدرتهای بزرگ، این دستگاهها بود. این دستگاهها در زمان این پسر بدتر از پدر، مخصوصاً، خیانتهایی کرد به ایران از حیث تبلیغ جهات فساد. شما می‌دانید که اگر مطلبی در رادیو تلویزیون گفته بشود و پخش بشود، چه نقشی دارد در سرتاسر کشور، بلکه در سرتاسر جاهایی که این صدا به آنجا می‌رسد یا این سیما. در عهد آنها قبل از انقلاب، اینها و همه مطبوعات و همه گویندگان الّا نادر، در خدمت قدرتهای خارجی بودند و هر عملی را که انجام می‌دادند، آن بود که آنها می‌خواستند و هر فسادی که آنها می‌خواستند در ایران راه بیندازند یکی از عواملش تبلیغاتی بود که در صدا و سیما می‌شد. ترویج فساد از همه طرف در مطبوعات و در رادیو تلویزیون، نشان دادن فیلمهای مفتضح برای تباهی طبقه جوان، مصرفی بار آوردن ملت در تبلیغ کالاهای مصرفی خارجی، همه اینها و بسیاری از چیزهای دیگر که در خدمت غرب و شرق بود، از راه تلویزیون و رادیو، یکی از راههای بزرگشان برای تبلیغ این امور این بود و اگر- خدای نخواسته- این تا چندین سال دیگر دوام پیدا می‌کرد، ما باید فاتحه ایران را بخوانیم. و الآن شما توجه کنید که دستگاهی که سالهای طولانی در خدمت غرب و شرق بوده و مسائل آنها را پخش می‌کرده و عواملی بودند برای تباه کردن جوانهای ما و شما تازه وارد شدید و می‌خواهید که این را متحول کنید، کار ارزنده و مشکلی است.
شما الآن می‌دانید که این دستگاه در همه جای کشور، در روستاها و شهرها و همه جا، بچه و بزرگ از این استفاده می‌کنند. این فرق دارد با آن مطبوعات دیگر؛ مطبوعات دیگر عکسهایش مال همه است، لکن محتوایش چون سواد ندارند نمی‌توانند بخوانند، اما فیلمی که شما نشان بدهید، اگر فیلم سازنده باشد، این در سرتاسر کشور سازندگی دارد و اگر یک فیلم- خدای نخواسته- انحرافی باشد، در سرتاسر کشور نقش دارد. شما این را مثل سایر رسانه‌های گروهی حساب نکنید، این یک وضعیت خاصی دارد که این بچه‌های دو- سه ساله، سه- چهار ساله به این نگاه می‌کنند و از این در روح آنها اثر گذاشته می‌شود تا پیرمردها، تحت تاثیر همه واقع می‌شوند. و این یک دستگاهی است که در خدمتگزاری می‌تواند بهترین دستگاهها باشد و در خیانت می‌تواند بالاترین خیانت را بکند. از تمام دستگاههای تبلیغاتی الآن، امروز نقش رادیو تلویزیون از همه دستگاهها بالاتر است. اگر این اصلاح بشود، یک کشور را می‌تواند اصلاح کند و اگر- خدای نخواسته- انحراف در این باشد، یک کشور را می‌تواند منحرف کند. اینهایی که سواد ندارند، خوب، فیلمها را تماشا می‌کنند، حرفها را هم می‌شنوند، آنها هم که سواد دارند خوب هست، این طور نیست که این مخصوص به یک دسته‌ای باشد. بچه‌های کوچولو می‌نشینند و این عروسکهایی که آنجا چه می‌شود- مثلًا- تماشا می‌کنند و فیلمها را تماشا می‌کنند، اگر انحراف در اینها باشد، آنها را از همان بچگی منحرف می‌کند. این از مدرسه‌ها بالاتر است، این مدرسه عمومی سرتاسری کشور است و صدایی که در اینجا بلند می‌شود، همه کشور و تا آنجایی که موج آن می‌رود، این صدا می‌رود و نقشی که در اینجا نقش می‌بندد، صورتی که در اینجا و سیمایی که در اینجا نشان داده می‌شود، در همه کشور و در هر جا که این پوشش دارد، می‌رود. و لهذا، مسئولیت این، یک مسئولیت بسیار بزرگی است و خدمت در اینجا هم یک خدمت ارزنده بسیار بزرگی است. شما هم‌ بار مسئولیت به دوشتان هست و هم ارزش خدمت. ارزش خدمت هست که اگر شما در خدمت این ملت باشید و در خدمت اسلام باشید، می‌توانید یک نقشی داشته باشید که آن مسائلی که در طول زمانهای طولانی، در زمان آمدن این دو دستگاه در ایران و معوج کردن اذهان همه افرادی که در این نظر داشتند و حالا هم دارند، شما می‌خواهید که آنها را متحول کنید به یک معنای دیگری، این مساله زحمت دارد.یک وقت می‌بینید که در این دستگاه یک کلمه گفته می‌شود، یک جمله گفته می‌شود و یک بازار به هم می‌خورد. اینهایی که می‌گویم، شکایت شده که یک آدم غیر مسئول می‌آید که یک جمله می‌گوید و این جمله تکان دهنده است نسبت به بازرگانها، نسبت به جاهای دیگر. نباید این دستگاه به طور هرج و مرج اداره بشود. این دستگاه در زیر نظر هر سه قوه است از باب اینکه اهمیت داشته. دستگاهی که تمام قوایی که در ایران هست در او نظر دارند و در او نماینده دارند، این دستگاه نباید این طور باشد که هر کس هر چه دلش می‌خواهد در آنجا بگوید، افراد غیر مسئول یک وقت واقع بشوند آنجا مصاحبه بکنند، در مصاحباتشان یک وقت مسائل اعوجاجی باشد. یک جمله ممکن است که شما را به وضعی مبتلا کند که نتوانید یک سال جبرانش کنید. این باید یک طوری منظم باشد، تحت نظر اشخاصی که آشنایی دارند به مسائل سیاسی، آشنایی دارند به مسائل اجتماعی، آشنایی دارند به وضع خود کشور، باید در تحت نظر خود آنها پخش بشود.
اگر بنا باشد هر که هر چه دلش می‌خواهد بیاید توی رادیو، توی تلویزیون بگوید، این هم پخش بشود در همه جا، یک وقت مردم گوش کنند و ببینند دولت می‌خواهد چه بکند، در صورتی که آن طور نیست. دولتی که می‌خواهد خدمت بکند به این مردم، می‌خواهد همه چیز را به وضع خودش حفظ کند، این را یک وقت می‌بینید که یک نفر آدم می‌آید، حالا یا آن آدم، آدم فاسدی است و خودش را جا زده است، که این خیلی احتمال است و یا آدم بی‌اطلاع، نمی‌داند چیست حساب، سیاست سرش نمی‌شود، از اجتماع اطلاع‌ ندارد، از وضع تحول ایران اطلاع ندارد، می‌آید یک کلمه‌ای می‌گوید، یک جمله‌ای می‌گوید، یک مصاحبه‌ای می‌کند و آشوب بپا می‌کند؛ یعنی، ایران را می‌برد طرف یک امور غیر مطلوب. و لهذا، همان طوری که شاید در همه دنیا این طور باشد که این دستگاه تحت کنترل یک اشخاص مطلع از مسائل، عمیق در مسائل، که اگر یک چیزی می‌خواهد پخش بشود، در نظر آنها باشد، آنها ببینند و بگویند این کلمه صحیح است یا صحیح نیست، این جمله درست است یا نیست. شما ببینید الآن وقتی که می‌خواهند یکی از این مقامات عالی رتبه به اصطلاح خودشان صحبت بکنند، اینها نمی‌آیند بایستند صحبت کنند، اینها می‌نویسند. این برای این است که یک نطقی که او می‌کند، در سرتاسر عالم منتشر می‌شود این، اگر یک کلمه این ور و آن ور باشد، یک جمله بر خلاف مصالح خودشان باشد، خوب، غائله بپا می‌کند. این دستگاهها این طور نیست که در آنجاها، در ممالکی که مترقی هستند باصطلاح، در آنجاها همین طور باشد که هر که بخواهد، هر چه بگوید درش؛ کنترل می‌شود، اشخاص مختلف می‌بینند، اشخاص که تخصص در این امور دارند مطالعه می‌کنند، می‌بینند، الفاظ را این ور و آن ور می‌کنند، جملات را ببینند که چه جوری است. باید شما کوشش کنید که یک وقت- خدای نخواسته- شمایی که می‌خواهید خدمت بکنید، شمایی که آماده‌اید برای اینکه شب و روز خدمت برای کشور خودتان بکنید و الآن فرصت به دست شما داده شده است که شما می‌توانید خدمت بکنید، یک وقت می‌بینید که یک نفر آدم نفوذ کرد در آنجا و در یک جای حساس، آن وقت می‌آید یک کاری می‌کند، یک عملی انجام می‌دهد یا یک فیلمی که آنها مطلع هستند، کارشناس می‌خواهد این فیلمها. این فیلمها ممکن است یک نتایجی بدهد که نتایج را اشخاص عادی نتوانند درست بفهمند. کارشناسها در آن فکر کنند، تامل کنند تا اینکه یک فیلم صحیحی باشد که مناسب با جمهوری اسلامی و با مصالح اسلام، با مصالح کشور خودتان باشد.شما بدانید که تمام قدرتهای عالم الآن توجه به این معنا دارند و چشمهایشان را دوخته‌اند که این طعمه‌ای که از دستشان رفته برگردانند. کم چیزی نبوده، اینها ایران را از جهات مختلف می‌خواستند وابسته به خودشان بکنند، وابسته هم بود. الآن هم اینها دست بردار نیستند به این زودیها که ما خیال کنیم که ما حالا از آنها گرفتیم. حالا که گرفتیم آنها فهمیدند که یک همچو مصیبتی برایشان واقع شده، آنها نمی‌نشینند همین طوری که بیاید هر چه بشود. الآن از همه جاها توجه دارند و به همه چیزهایی که در ایران هست توجه دارند و یکی از اموری که توجه زیاد برای آن هست، همین صدا و سیماست؛ برای اینکه خوب معلوم است که این از همه دستگاهها حساستر است. در دنیا هیچ ما نداریم چیزی که به اندازه اینها حساس باشد و به اندازه اینها بتواند به همه جا برود، هیچ دیگر همچو چیزی ما نداریم و لهذا، روی این خیلی حساب می‌شود و شیاطین خیلی حساب می‌کنند روی این و اشخاص مختلفی با ایده‌های مختلف ممکن است بخواهند بیایند وارد بشوند و شما را بازی بدهند.
انسان که غیب نمی‌داند، خوب، می‌آید ظواهرش [را] درست می‌کند و اینها افراد مختلف از همه جنس دارند. آدمی که بیست سال ملی خودش را معرفی می‌کند، خوب، این بختیار را شما دیدید، این بختیار بیست سال شاید بیشتر، اینها به ملی، چه، چه، چه و خودش را جا زده بود، بعد معلوم شد یکی از مهره‌های آنهاست، الآن هم برای آنها دارد کار می‌کند. و همین طور دارند از همه قِسمها، آنها از همه قِسم دارند. و به عبارتی دیگر در همه چیزی که در ایران هست، اصلش هست، جَلَبش هم هست و ما باید خیلی متوجه باشیم، خصوصاً، یک همچو دستگاه بسیار موثر و بسیار سودمند در موقع خودش و ضررمند در مواقع دیگر، این دستگاه همه به آن توجه دارند و شما باید به تمام معنا در آن توجه داشته باشید که یک وقت یک فردی نباشد، یک وقت یک فیلمی نباشد، یک وقت فیلمی را به صورتی که خیلی خوب است- مثلًا- داده بشود و بعد وضع را دگرگون بکند. می‌توانند با یک فیلمی یک وضعی را برگردانند، می‌توانند با یک قولی یک مصیبتی ایجاد کنند. بنا بر این، آن چیزی که بر شما هست، یکی افراد است که افراد باید شناسایی بشود، باید معلوم بشود، سوابقشان معلوم بشود. من از اولی که پیروزی انقلاب‌ پیش آمد، این آقایانی که می‌آمدند اینجا راجع به این صحبتها می‌شد، این مطلب را به همه‌شان تذکر می‌دادم که باید این طور باشد.ما الآن مبتلا هستیم به گروههایی که آنها قبل از ما مشغول بودند به این امور. قبل از اینکه ما وارد در این امور بشویم، آنها قبل از این مشغول بودند و نقشه داشتند و ما مبتلا هستیم به آنها. الآن بعضی از این احزابی که در ایران هستند، بعضی از این گروههایی که در ایران هستند، اینها قبل از ما خودشان نقشه‌ها داشتند و کارها داشتند. حالا ما می‌فهمیم که این حزب و این دسته منافقین چه سابقه‌ها خودشان داشتند و چه کارها می‌خواستند انجام بدهند، در حبس چه کارها می‌خواستند انجام بدهند و قبل از آن چه کارها و بعد از آن چه کارها و الآن هم دست بردار نیستند اینها، و لو نمی‌توانند یک کاری بکنند، لکن کافی است که یکی دو نفرشان خودشان را وارد بکنند، یک وقت ببینید که یک انحرافی حاصل شد و از اینها انحراف حاصل شده است. و لهذا، افرادی که در موارد حساس اینجا خصوصاً واقع می‌شوند افرادی باشند که سوابقشان معلوم باشد اینها چکاره بودند در آن وقت، چه کرده‌اند اینها، خانواده اینها چه خانواده‌ای هست، چکاره بودند در آن وقت، کارهایی که در سابق کرده‌اند روی چه زمینه‌ها بوده است. اگر بخواهید شما واقعاً، یک دستگاهی باشد که این دستگاه در خدمت خود کشورتان باشد و بخواهد نجات بدهد این کشور را از آن گرفتاریهایی که در طول تاریخ و خصوصاً، در این پنجاه سال اخیر ما داشتیم و شما داشتید. بخواهید نجات بدهید این ملت را، باید طوری بکنید که افرادی که آنجاهایی که حساس است، بسیار زیاد باید مطالعه کنید رویش و در سایر جاها هم همین طور. علی ایّ حال، یک توجه خاصی در اینجا لازم است که باید بشود و افراد کارشناسی لازم دارید که همه چیزها را، پیچ و مهره‌های همه امور را بتوانند یک عده کارشناس که درست مطالعه کنند و بفهمند، هم در فیلمها و هم در گفتارها و هم در مصاحبه‌ها، همه اینها باید این طور باشد تا اینکه ان شاء الله، موفق بشوید و مطمئن باشید که‌ موفق هستید.و عمده این است که یک کشوری است که شما از دهن چند تا اژدها بیرونش آوردید اینها، طرفین، همه‌شان اژدها هستند، یکیشان بدتر یکیشان از او بدتر، و الّا همه در بدی مثل هم هستند و شما الآن کشور خودتان را، این ملت نجات داده و حالا هر گوشه‌ایش دست یک دسته‌ای افتاده است که باید درش کار کند. و مطمئن باشید شمایی که می‌خواهید، مایی که می‌خواهیم آن مسائل الهی و آن مقاصد الهی و مقاصد حق در ایران جایگزین آن باطلها بشود، خداوند با ما همراهی می‌کند. وقتی که ما یک همچو پشتوانه‌ای داریم [پیروزیم‌] و ملت ما را الآن می‌بینید، شما خیال می‌کنید مساله عادی است که یک ملت سرتاسرش یک مطلب را بگوید، این مساله عادی نیست، یک مساله غیبی است؛ این که سرتاسر کشور یک وقت آدم ببیند که هر جا هر صدایی بلند می‌شود، آن چیزی که در بندر عباس واقع می‌شود، در آخر آذربایجان هم واقع می‌شود همان مطلب، کی می‌تواند همچو کاری را انجام بدهد؟ چه دستگاهی می‌تواند؟ این دستگاههای بزرگ خارجی وقتی بخواهند یک چیزی را راه بیندازند، یک میتینگی می‌خواهند راه بیندازند، هزار جور زحمت دارد، باز هم نمی‌توانند آن طوری که دلشان می‌خواهد. شما یک کلمه می‌گویید، یک وقت می‌بینید سرتاسر کشور همه با هم همصدا هستند. این یک دست غیبی است همراه ما و این را حفظش بکنید. حفظ به این است که خدمت را خالص کنید برای خدای تبارک و تعالی‌. عقل اقتضا می‌کند که انسان زحمت که می‌کشد این زحمت را برای خلق بکشد، همان زحمت را برای خالق هم بکشد، نتیجه‌اش هم در دنیا همان است. شما در اینجا کار می‌کنید، زحمت می‌کشید، قصدتان هر چه هست، آن مقداری که باید به شما- مثلًا- از حیثیات برسد می‌رسد، حالا عقل اقتضا می‌کند که خوب، ما وقتی که این طور است، چرا برای خدا نباشد. ما برای خدا هم کار بکنیم، هر مقصدی که داریم بهتر به ما می‌رسد، برای غیر خدا هم کار بکنیم به ما می‌رسد، لکن برای ما ضررهای معنوی دارد. چرا انسان همه مسائل را، معنویات را نگیرد تا مادیات هم دنبالش بیاید؟ مادیات هست، اما معنویات را وقتی شما گرفتید مادیات هم دنبالش می‌آید، لازم نیست شما برای او زحمت بکشید. شما برای معنویات، برای کشورتان، برای رها کردن کشورتان از ظلم و جوری که کشیده‌اند، این ملت کشیده است، از این اشخاصی که در اینجا حکومت کرده‌اند و به اینها ظلم کرده‌اند، یا قدرتهایی که آلاتشان در اینجا بوده است و کارهایی کرده‌اند، شما برای نجات این ملت کار بکنید.
خداوند به شما هم در دنیا همه چیز می‌دهد و هم در آخرت، ان شاء الله. و امیدوارم خداوند شما را موفق کند ان شاء الله این دستگاه را یک دستگاه به تمام معنا اسلامی [کنید] که هر جا کلید باز می‌شود، انسان بفهمد که این با سایر جاها فرق دارد، این یک جور دیگری است. خدا حفظتان کند ان شاء الله، موفقتان کند.