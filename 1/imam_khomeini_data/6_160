بسم الله الرحمن الرحیم‌
حکومت در خدمت مردم‌
من از شما تشکر می‌کنم. ان شاء الله خداوند شماها را حفظ کند. من از همه طبقات ملت تشکر می‌کنم. من از قوای انتظامی تشکر می‌کنم. از شما پلیسهای محترم که الآن در خدمت اسلام هستید و در خدمت طاغوت نیستید، تشکر می‌کنم. خداوند شماها را حفظ کند. ما همه باید در خدمت اسلام باشیم، همه باید در خدمت کشور باشیم. کشور ما را اینها عقب راندند و ما باید جبران کنیم. شما پلیسها الآن پلیس امام زمان هستید و باید به وظایف اسلامی عمل بکنید. با مردم مثل سابق عمل نشود؛ الآن مثل سابق نیست. الآن کشور، کشورِ اسلامی است و عادات و رسوم، عادات و رسومی اسلامی باید باشد. کشوری است که باید حکومت در خدمت مردم باشد؛ پلیس در خدمت مردم باشد؛ تحمیل بر مردم نباشد.
من از خدای تبارک و تعالی خواهانم که همه ماها را به وظایف خودمان آشنا کند. شماها برادر من هستید. من در خدمت ملت هستم. و من امیدوارم که در این رفراندمی که تا چند روز دیگر می‌شود همه اقشار ملت رای بدهند. و من امیدوارم که رای به جمهوری اسلام بدهند که جمهوری اسلام، سعادت این دنیا و آن دنیا را برای ما تامین خواهد کرد. خداوند شماها را حفظ کند؛ جوانان ملت را حفظ کند؛ شما پلیسها را- که الآن دیگر پلیس اسلام هستید- در پناه خودش حفظ کند.
و السلام علیکم و رحمه الله و برکاته‌