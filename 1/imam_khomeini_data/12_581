بسم الله الرحمن الرحیم‌
کم کاری و سستی، عملی ضد انقلابی‌
قبلًا تشکر می‌کنم از همه گروههایی که زحمت کشیدند و آمده‌اند در هوای سرد اینجا. و ما اعلام هم کردیم که زحمت نکشند عجالتاً تا هوا خوب بشود، اگر عمری بود آن وقت تشریف بیاورند. از همه شما جوانها تشکر می‌کنم و دعا می‌کنم به همه شما. شما می‌دانید که امروز آنهایی که می‌خواهند نگذارند این نهضت، نهضت اسلامی به ثمر برسد، با طرحهای مختلف، با فرمهای مختلف در بین قشرهای ملت ایجاد تشنج، ایجاد اختلاف بکنند. مساله کمکاری و بیکاری در ادارات، در کارخانه‌ها خصوصاً کارخانه‌هایی که جهت حیاتی برای یک کشور دارد، مثل ذوب آهن که شما آقایان هستید، مثل نفت، این عناصر بیشتر آنجا می‌خواهند نفوذ کنند. برای اینکه هر جا که خدمتش به ملت زیادتر باشد، اینها می‌خواهند آنجا را فلج کنند که استقرار پیدا نشود در این کشور، و نتواند حکومت مستقر پابرجا تعیین کند. امروز ضد انقلاب کسی است که آن کاری که مشغول هست، در آن کار سستی کند، در آن کار بیکاری کند یا وادار کند اشخاصی را که آنها کم کاری کنند، از زیر بار شانه خالی کنند که این ضربه‌ای است به کشور خودشان. و آنها همین معنا را می‌خواهند که جاهایی که محیط کار است نگذارند کار انجام بگیرد. بین کشاورزها بروند و نگذارند کشاورزی کنند. با اسمهای مختلف بریزند و جلوگیری کنند از کشاورزی. در محیط کار بیایند و نگذارند شما آقایان کار کنید. یا وسوسه کنند که منتهی به کمکاری یا بیکاری یا تحصن یا راهپیمایی و این طور مسائل‌ بشود. باید توجه کنید که تمام اینها توطئه است، از اشخاصی که از اسلام ضربه خوردند و از وحدت شما آسیب دیدند.
کار برای خدا، نوعی عبادت‌
اگر یک ملتی نخواهد آسیب ببیند باید این ملت اولًا با هم متحد باشد، و ثانیاً در هر کاری که اشتغال دارد او را خوب انجام بدهد. امروز کشور محتاج به کار است. یک کشوری که فقیر است، یک کشوری که همه چیزش را غارت کردند و بردند و شما هم می‌خواهید که محتاج به اجانب نباشید، محتاج به دشمنهایتان نباشید، باید کار بکنید. شمایی که در ذوب آهن هستید- و خداوند توفیقتان بدهد- کار بکنید و برای خدا هم این کار را بکنید، یک نحو عبادتی است برای شما. و آنهایی که در کشاورزی مشغول کشاورزی هستند، آنها هم کار بکنند که ما در کشاورزی، در ارزاقمان خودکفا باشیم. برای ما ننگ است که در ارزاقمان دستمان را پیش امریکا دراز بکنیم. ما باید جدیت کنیم. خداوند به ما، هم زمین داده، هم آب داده است و هم برکات آسمانی هست. باید کار کنیم تا خودکفا باشیم. بلکه ان شاء الله صادرات هم داشته باشیم. شما برادرها الآن عبادتتان این است که کار بکنید. این عبادت است. همان طوری که فرض کنید آمدن به زیارت حضرت معصومه- سلام الله علیها- عبادتی است، کار کردن هم یک عبادتی است و شاید از بسیاری از مستحبات بالاتر باشد.
ایجاد اختلاف و نومیدی، از شگرد دشمنان‌
توجه داشته باشید که با این طور وسوسه‌ها، با ایجاد اختلاف، با ایجاد یاس، با ایجاد بیکاری می‌خواهند نتیجه بگیرند. اینها یک مسائلی است که حساب کردند روی آنها و در کشور ما می‌خواهند پیاده کنند. اینکه می‌بینید که در هر جا یک صدایی درمی‌آید، این همین صداهایی است که از حلقوم اجانب بیرون می‌آید، و اینهایی که در داخل هستند، عمال آنها هستند. شما اشخاصی که در بینتان می‌آیند و وسوسه می‌کنند راجع به این امور، و می‌خواهند که شما را از کار بازدارند، از پیش خودتان آنها را بیرون برانید. راه ندهید پیش خودتان. اگر اشخاصی در آنجا هستند که می‌خواهند نگذارند کارها انجام بگیرد معرفی کنید به آن اشخاصی که متصدی کارند. آنها را کنار بگذارند و خودتان باید کمک بکنید. الآن خود ملت باید در همه امور کمک بکند. در یک وقت انقلابی ملت خودش باید قیام کند تا اینکه کارها را انجام بدهد. اگر ملت بنشیند کنار و بخواهد دولت یک کاری را بکند، دولت همچو قدرتی ندارد. در مواقع انقلاب که همه دشمنها، آنهایی که چپاولگر بودند و دستشان کوتاه شده است، در توطئه هستند، نمی‌تواند یک قشر کار را انجام بدهد، این به عهده خود ملت است. همه ما مکلف هستیم که در امورمان با جدیت و اتکال به خدا پیش برویم. خداوند شما را ان شاء الله موید و منصور قرار بدهد و همه آقایانی که از اطراف آمدند و اینجا هستند، از همه تشکر می‌کنم و به همه دعا می‌کنم و خدمتگزار همه هستم.
و السلام علیکم و رحمه الله و برکاته.