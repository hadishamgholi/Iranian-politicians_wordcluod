بسم الله الرحمن الرحیم‌
برادری، نه رهبری‌
دانشجویان عزیز که پیشروان انقلاب و ان شاء الله کسانی هستند که مقدرات کشور ما بعد از این در دست آنها است، دانشجویان عزیزی که در این انقلاب همدوش همه برادران در راه اسلام قدم برداشته‌اند، خوش آمدند. عزیزان من، پیش من رهبری مطرح نیست؛ «برادری» مطرح است. خدای تبارک و تعالی در قرآن کریم ما را برادر خوانده است: إِنَّمَا المُسلِمُونَ إِخوَهٌ . در اسلام «رهبری» مطرح نیست. اصلًا بزرگان اسلام ما هم در عین حالی که رهبرهای معنوی بودند، مع ذلک پیششان مطرح نبوده است این معانی. من خدمتگزار شما باشم بهتر است تا اسم رهبری. و من امیدوارم این چند روزی که در پیش شما هستم در خدمت شما باشم. و امیدوارم که ما همه با هم برادروار، در یک صف، به طوری که جلو و عقب نداشته باشد، در صف واحد، برادر دینی، برادر اسلامی، برادر ایمانی، برای آرمانهای بزرگ اسلام کوشش کنیم و به پیش برویم. اگر ما برادری خودمان را حفظ کنیم و با حفظ برادری در صف واحد پیش برویم و اتکال به خدای تبارک و تعالی بکنیم، پیروزی نصیب ماست.
نقطه عطف در تاریخ ایران‌
خدای تبارک و تعالی به مستضعفان وعده پیروزی داده است. و نمونه‌های پیروزی‌ مستضعفان یکی بعد از دیگری پیدا می‌شود. و من امیدوارم که این نقطه عطف تاریخی که از ایران پیدا شده است به همه ممالک اسلامی، بلکه به همه مستضعفان جهان، پرتوافکن باشد. و من امیدوارم که شما جوانها، شما عزیزان، ببینید که یک دولت اسلامی، که مبنایش بر برادری است، نه بر حاکم و محکومی، شماها ادراک کنید و ببینید یک حکومتی که مبنایش بر محبت است؛ مبنایش بر اخوت است؛ مبنایش بر این نیست که یکی بالا باشد و یکی پایین؛ مبنایش این نیست که طبقه‌ای باشد فوق طبقه دیگر؛ شماها ببینید آن را. من امیدوارم که با این تحولی که در ایران تحقق پیدا کرده است، و با این وضع روحی که در جوانهای عزیز ما پیدا شده است، و در این وحدتی که بین قشرهای ما پیدا شده است، و به این توجهی که به اسلام و احکام اسلام پیدا شده است، ما بزودی پیروزی را ببینیم.
به امید پیروزی در سایه اتکال و اتحاد
برادران عزیز من، فرزندان محترم من، خواهرهای من، برادرهای من، کوشش کنید که وحدتتان را حفظ کنید از اغراض جزئیه که همه‌اش برمی‌گردد به اغراض دنیویه، و همه‌اش برمی‌گردد به کارهای شیطانی [بپرهیزید] امروز اسلام و قرآن در دست شماست. و شما می‌توانید اسلام را و قرآن را ترویج کنید و در همه قشرهای دنیا بیرق اسلام را بپا کنید، اگر وحدت اسلامیتان را حفظ کنید و این قدرت ایمان را، که با قدرت ایمان پیش بردید، نگهداری کنید. [پیش می‌روید] اگر خدای نخواسته در این حالی که یک نحو پیروزی پیدا شده است و در اثر قدرت ایمانی و وحدت کلمه بوده است، اگر خدای نخواسته یک سستی در این پیدا بشود، ما اگر بخواهیم پیروز هم بشویم راهمان طولانی خواهد شد. می‌بینید که در همه جا توطئه‌ها در دست تحقق است. ریشه‌های گندیده دارند با هم مجتمع می‌شوند. و شما برادرها و عزیزهای دانشجو، همه قشرهای ملت، به هم بپیوندید. دستهای کثیف پیدا شده است که جدایی بین قشرهای ملت ایجاد کند. از جدایی و از افتراق ما بهره‌برداری می‌کنند آنها. کوشش کنید که این وحدت کلمه‌ از دست نرود. و مهمتر اینکه اتکال به خدا از دست نرود. با اتکال به خدا، با اتکا به قرآن کریم، به پیش بروید، که پیروزید. و من امیدوارم که بزودی شما پیروزی را در آغوش بگیرید؛ و اسلام، آن رژیم عدل، آنکه مخفی است برای قشرها، آنکه برنامه‌هایش تا کنون وجود پیدا نکرده است، با دست برومند جوانان ما، با دست برومند برادران و خواهران ما، تحقق پیدا بکند. خداوند به همه شما نصرت عنایت کند؛ و همه شما را در پناه اولیای اسلام حفظ کند.
به پیش بروید و شیاطین را برانید.
و السلام علیکم و رحمه الله‌