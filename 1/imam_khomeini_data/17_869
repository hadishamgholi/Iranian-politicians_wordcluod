بسم الله الرحمن الرحیم‌
اهتمام به حفظ آبروی مردم‌
شما آقایان توجه داشته باشید که همه در محضر خدا هستید؛ و انسان همواره باید این گونه تلقی کند که خدا ناظر اعمال و رفتار اوست. در جمهوری اسلامی غیر از گروهکهایی که می‌خواهند به اسلام و مسلمین ضرر و زیان بزنند، نباید دنبال عیب دیگران رفت. باید آبروی مردم را حفظ کنید و در هر مسئله‌ای که پیش می‌آید ببینید خدا چه می‌گوید، که همان را انجام دهید. در مورد هیاتهای گزینشی که قبلًا بوده‌اند، من نسبت به صلحای آنها جسارتی نمی‌کنم، و چون از باب اینکه احتمال آن می‌رفت که عده‌ای در میان آنها نفوذ کرده باشند، صلاح بود که آنها را منحل اعلام کنم تا دوباره با ترتیب بهتری به وجود آیند. بعضی از مسائل گزینش بسیار بد بوده است و احتمال می‌رفت که افراد فاسدی بخواهند ما را از بین ببرند. چون مسائلی از این قبیل که شماره شناسنامه فلانی چند است، یا فلان کس در کجا شهید شده، جزء مسائل اسلامی نیست؛ و در کشور اسلامی عنوان این گونه مطالب به نام مکتب، خجالت‌آور است که اینها ملاک گزینش و اسلامی بودن افراد گردد، و ما جوانانی که به درد اسلام می‌خورند را از کارها بیرون بریزیم.
و من نگرانی‌ام از این بود که ما نشسته باشیم و در پیش ما کتابها و جزواتی به اسم‌ اسلام منتشر شود که ربطی به اسلام ندارند، و عده‌ای هم بگویند که اگر اینها عیب داشتند، جواب آنها را می‌دادند، پس مورد قبول هستند که در مقابل آنها ساکت‌اند.
برنامه دشمنان ما این است که کشور ما را از داخل خراب کنند؛ و با این تحولی که امروز در جوانها پیدا شده است و همه مردم در جبهه‌ها و پشت جبهه‌ها مشغول خدمت هستند ما دیگر هیچ عذری برای خدمت و جذب آنها نداریم. و همه ما باید سعی کنیم که یک دست باشیم علیه دشمنان اسلام و مسلمین و به تکلیف الهی خودمان عمل کنیم.
امیدوارم موفق باشید، و خداوند شما را حفظ کند.
و السلام علیکم و رحمه الله‌