بسم الله الرحمن الرحیم‌
مقاومت ملت ایران در مقابل امریکا
 
من از انحطاطی که در بعضی از سران دولتها در عصر ما حاصل شده است، تعجب می‌کنم و نیز متعجبم از فکر حکومتهای منطقه که چرا این قدر ذلیل‌اند و همه چیزشان را تقدیم نموده و علاوه بر ذلت در مقابل امریکا، در برابر اسرائیل هم ذلت را به جان می‌خرند. آن چیزی که دنیای متزلزل از آن می‌ترسد، اسلام است. اینها از حکومت جمهوری اسلامی می‌ترسند و ما باید محکم بایستیم و خودمان را برای مقابله با مشکلات احتمالی آینده مهیا کنیم. ما نمی‌توانیم شرافت اسلامی- انسانی خود را از دست بدهیم. بحمد الله، مردم ما همه آگاه و مهیا هستند و شما می‌بینید این ارتشیها و پاسدارها و بسیج و سایر نیروها در جبهه چه می‌کنند. آنها وقتی می‌خواهند به خط مقدم بروند، انگار که به حجله عروسی می‌روند و حتی صدر اسلام هم این چنین وضعی را کمتر به خود دیده است. و بعضی از افراد نمی‌توانند این همه از خود گذشتگی را بفهمند و کارهای انجام شده را نادیده می‌گیرند. در هر صورت، ما باید مهیا باشیم و مردم باید در وضع موجود و با جنگ تحمیلی که درگیر آن هستیم و همه ابرقدرتها با ما دشمن‌اند، فکر این را بکنند که دولت در چه وضعی و با چه مشکلاتی روبروست و توقع این را نداشته باشیم که هر چه می‌خواهیم، در خانه ما حاضر باشد. و همه می‌دانیم که این دشمنیهاتازگی ندارد؛ چرا که در زمان پیغمبر اکرم- صلی الله علیه و آله و سلم- چه تهمتها و ناسزاها به ایشان می‌گفتند، ولی ایشان از تبلیغ دین اسلام دست برنمی‌داشت. و حالا اگر کم و کسری در مملکت وجود دارد، ما متاثریم و دولت و مسئولین با همه توان خود در رفع کمبودها می‌کوشند و کارهای مهمی انجام داده‌اند که امیدوارم به یاری خداوند بهتر بشود.
اگر ما تسلیم امریکا و ابرقدرتها می‌شدیم، ممکن بود امنیت و رفاه ظاهری درست می‌شد و قبرستانهای ما پر از شهدای عزیز ما نمی‌گردید، ولی مسلماً استقلال و آزادی و شرافتمان از بین می‌رفت. آیا ما می‌توانیم نوکر و اسیر امریکا و دولتهای کافر شویم تا بعضی چیزها ارزان شود و شهید و مجروح ندهیم؟! هر گز، ملت زیر بار این ننگ نخواهد رفت و تن به این ذلت نخواهد داد. ملت ایران در مقابل امریکا می‌ایستد و به امید خداوند پیروز است. خداوند آن قدر تاکید کرده است که ما با آنها موالات نداشته باشیم ، آن وقت برای ارزانی اجناس، ما خودمان را بفروشیم؟! شما توقع نداشته باشید که آنها از ما تعریف کنند. اگر آنها از من طلبه و شما تعریف می‌کردند، ساقط می‌شدیم. ملتها با شما هستند و این سازمانها دستاورد ابرقدرتهایی هستند که می‌خواهند مردم مستضعف جهان را چپاول کنند و به همین جهت، با شما مخالف‌اند. خداوند همه شما را موفق کند.
و السلام علیکم و رحمه الله‌