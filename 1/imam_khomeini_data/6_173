بسم الله الرحمن الرحیم‌
افتخار به نسل جوان مسلمان‌
من از جهتی نگرانم و از جهتی خوشحال. از این جهت که به حَسَب قراردادهای دولتها و برای اثبات اشکالاتی اگر به نهضت ما بخواهند وارد کنند، شانزده ساله کمتر را اجازه اخذ رای از آنها نداده‌اند. از این جهت متاثرم. و از تاثر این فرزندانم- که- برای خاطر اینکه به آنها این اجازه نداده‌اند نیز متاثرم. لکن از این جهت که این شور و شعف را در شما فرزندان عزیزم می‌بینم و این توجهی که شما به امور اجتماعی خودتان دارید و این عُلقه‌ای  که به اسلام و کشور اسلامی خودتان دارید، خیلی مسرورم. این طور نیست که جلوگیری از اخذ رای به حساب نیاوردن شما فرزندان عزیز باشد. این برای یک مرسوماتی است که در دنیا هست و ما هم ناچار، برای رفع اشکالات به رفراندم، باید تا حدودی مراعات کنیم ... نگویید که شما را خدای نخواسته به حساب نیاورده‌اند. شما عزیزان ما هستید. شما خزائن این مملکت برای دوره‌های آتی هستید. ما به شما افتخار می‌کنیم که این طور شور و شعف دارید در امور اجتماعی خودتان، در امور سیاسی خودتان. و ما از شما معذرت می‌خواهیم که یک همچو [منعی‌] را به حسب التزاماتی که هست و به حسب مصالحی که بوده است این مساله واقع شده است.
نقش کودکان و نوجوانان در انقلاب اسلامی‌
شما نگران نباشید. شما در این نهضت شرکت داشتید؛ شما هم خون دادید، شما هم‌ در این نهضت تظاهرات کردید، فریاد زدید؛ سهیم هستید در این نهضت مقدس. این نهضت مال شماست؛ بلکه باید بگوییم که این کودکهای کوچک یا این بچه‌هایی که به سن بلوغ نرسیده‌اند یا کم سن هستند، اینها سهمشان بیشتر است! برای اینکه این کودکان عزیز با ضعف بنیه‌ای که دارند و با اینکه کوچک هستند، ضعیف هستند مع ذلک در این نهضت شرکت کرده‌اند؛ پا به پای بزرگسالان در این نهضت شرکت کرده‌اند و پا به پای بزرگسالان نهضت را به پیش برده‌اند. سهم شما بیشتر از دیگران است. من امید دارم به شما؛ امید من به شما جوانان است، امید من به شما دبستانیهاست، امید من به شماست که ان شاء الله مقدرات کشور ما بعد از این در دست شماها باشد و شماها وارث این کشور باشید.
خداوند شما را ان شاء الله سلامت، عزت، سعادت عنایت کند؛ و ان شاء الله در سالهای آتیه اگر امور اجتماعی باشد شماها هم شریک هستید، نگران نباشید؛ که ما همان طوری که نظر به بزرگسالها داریم، به شماها نظر داریم و عواطف ما نسبت به شماها بیشتر باید باشد. از خداوند تعالی سعادت همه شما را خواستارم. سلام و درود بر همه شما.