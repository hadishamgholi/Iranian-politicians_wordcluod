بسم الله الرحمن الرحیم‌
تقدیر از فداکاریهای خانواده‌های معظم شهدا
من نمی‌دانم که تسلیت بگویم به این خانواده‌های شهدا، تسلیت بگویم به پیغمبر اسلام و ائمه هدی‌، تسلیت بگویم به امام عصر- ارواحنا له الفداء- یا تبریک. تبریک برای اینکه یک همچو ملتی و یک همچو انسانهای ارزنده‌ای اسلام تربیت کرده است یک همچو جوانانی که الآن عکس بسیاریشان در منظره هست و سیمای نورانی‌شان در پیش چشم است اسلام تربیت کرده است، یک همچو مادران و پدران و اقربای شهدایی که در اینجا عده‌ای‌شان حاضر هستند، اسلام تربیت کرده است. من گمان ندارم که در غیر محیط اسلامی، یک همچو مسائلی تحقق داشته باشد که پیرزن جوانمرده اظهار بکند که من جوانان دیگری دارم که آن را هم تقدیم اسلام می‌کنم و پیرمرد جوان از دست داده اظهار کند که من حاضرم خودم هم به جبهه بروم و شهید بشوم و جوانهای زیادی که می‌آیند تقاضا کنند که دعا کنیم که در راه اسلام شهید بشوند؛ جوان بخواهد که دعا کنیم به شهادت برسد.
شما در کجا می‌توانید در غیر سایه اسلام و تربیت اسلامی، چنین جوانهایی و چنین بازماندگان از جوانهای شهید، پیدا بکنید؟ اینها در عین حالی که جوانان خودشان را از دست داده‌اند و در جبهه‌ها خاندان خودشان را از دست داده‌اند و آواره شده‌اند، مع ذلک، ایستاده‌اند و شجاعانه در مقابل دشمنها ایستاده‌اند و برای فداکاری حاضرند.
دفاع سازمانهای بین المللی از اشرار و جانیان‌
این سازمانهای بین المللی، عفو بین المللی که می‌خواهند و تقاضا کرده‌اند که بیایند در ایران اعدامها را ببینند و می‌خواهند بیایند و به نفع ابرقدرتها نظر بدهند، اینها از ایران اطلاعی دارند؟ اینها از شرارت این منافقین اطلاع دارند؟ بدانید که اطلاع دارند اینها از این انفجارهایی که حاصل می‌شود. از این کشتارها و حریقهایی که مردم را به باد فنا می‌دهد و اموال مردم را از بین می‌برد بی‌اطلاعند؟ اینها نمی‌دانند که اتوبوسها را آتش می‌زنند و کودکها را در توی اتوبوس به آتش می‌کشند و هلاک می‌کنند؟ اینها از خبرگزاریها نشنیدند که همین دیروز در شیراز یک اتوبوس را اشرار، همین اشراری که بعضی‌شان گرفتار شده‌اند و به جزای خودشان رسیده‌اند، آتش زدند و دو کودک را شهید کردند و سی نفر یا چهل نفر را مجروح که حال بعضی از آنها وخیم است؟ چطور در این شرارتها یک کلمه آنها اظهار نمی‌کنند؟ چه شد که سازمان حقوق بشر ایرانی‌ها را بشر نمی‌داند که همین بشر را دارند با دست امریکا و با توطئه‌های قدرتهای بزرگ از بین می‌برند به جرم اینکه می‌خواهند خودشان این زندگی فقیرانه که دارند به استقلال و آزادی بگذرانند؟ این سازمانهای فاسد بین المللی چطور در این امور یک کلمه نمی‌گویند، لکن یک مجرمی که در طول عمرش مجرم بوده امثال «هویدا» و «نصیری» ها را که ایران به جرمهای زیاد اعدام می‌کند، فریادشان بلند می‌شود؟ چطور این سازمانها انفجاری که در حزب جمهوری پیدا شد و بیش از هفتاد نفر عالِم و متقی و مسلم و بیگناه را به آتش کشیدند و در نخست‌وزیری دو نفر آدم متعهد را و مومن را به آتش کشیدند، از اینها هیچ صدایی در نمی‌آید؟ لکن چند نفر که در خیابانها ریختند و مسلّح خواستند مردم را، مردمِ بیگناه را بکشند، گرفتند و بعد از محاکمه، که ثابت شده است که اینها افرادی را کشته‌اند، اعدام کرده‌اند، فریادشان بلند شده است؟
برادران و خواهران محترم که از اماکن مختلف در اینجا آمده‌اید، بدانید که همه قدرتهای شیطانی، همه وابستگان به قدرتهای شیطانی مثل سازمان عفو بین المللی و دیگر سازمانها، همه دست به هم داده‌اند که این جمهوری اسلامی را در اینجا خفه کنند و نگذارند شکوفا بشود و خوف این را دارند که این انقلاب به جاهای دیگری که منافع آنها در آنجاها هست، صادر بشود. و شماها را سرد کنند و شماها را سست کنند، به خیال اینکه با این طور توطئه‌ها می‌توانند ملتی [را] که برای خدا و اسلام قیام کرده است، [سست کنند.] این ملت تا اسلام هست، به جای خودش ایستاده است و خدمت می‌کند.
این ملت برای دنیا قیام نکرده است که اگر جوانش گرفته شد، رو برگرداند. این ملت قیامش نظیر قیام انبیا و قیام ائمه هدی‌ است، نظیر قیام حضرت ابی عبد الله سید الشهداست.
ملتی که انگیزه قیامش اسلام و ایمان است، به این طور امور سرد و سست نمی‌شود. همه قدرتهای عالم هم که بر ضدش قیام بکنند و قیام کرده‌اند، اینها را از مقصد خودشان و انگیزه خودشان بر نخواهد گرداند. و ما می‌دانیم که این سازمان عفو بین المللی که تقاضا کرده است بیاید در ایران و ببیند در اینجا چه می‌گذرد، این مامور است که بیاید در ایران و ایران را محکوم کند. اینها مامورند که همه‌شان دست به هم بدهند و این نهضت اسلامی را سرکوب کنند؛ یعنی، اسلام را سرکوب کنند. اینها از اسلام ترسیده‌اند و از اول هم از اسلام می‌ترسیدند، لکن اکنون که سیلی خورده‌اند از اسلام، خوف آنها بیشتر است.
قیام ملتها، با الهام از انقلاب اسلامی‌
اینها می‌بینند که در تمام دنیا، در حتی سیاههای خود امریکا، زمزمه‌های فنای آنها دارد بلند می‌شود. اینها دیدند که اسلام قدرتی دارد که خودش به پیش می‌رود و خودش مردم را و جناحهای متدین را و جناحهای مظلومین را بسیج می‌کند- و ان شاء الله، با این قیامِ همگانی مستضعفین جهان فاتحه ابرقدرتها خوانده خواهد شد. اینها از این می‌ترسند. اینها به ایران کار ندارند، به ملت ایران کار ندارند؛ اینها به اسلام کار دارند.
ملت ایران چون سمبل اسلام است و با هدایت اسلام قیام کرده است و این قیام صادر شده است به کشورهای دیگر و هر یک از کشورها قیام کرده‌اند و درصدد قیام هستند و پشتیبانی می‌کنند از این قیام انسانی- اسلامی ایران، آنها خوف این را دارند که در منطقه، بلکه در همه جهان منافع خودشان را و سلطه خودشان را از دست بدهند. الآن مصر قیام‌ کرده است، عراق مشغول به قیام است و سایر جاها همین طور. و با خواست خدا، ملتها وقتی که اطلاع پیدا بکنند از انگیزه‌ای که ایران دارد، خود آنها هم همین انگیزه را دارند و قیام می‌کنند و افرادی مثل صدام و مثل دیگر جنایتکاران را، مثل سادات را و دیگر جنایتکاران را خودشان تصفیه خواهند کرد.
شما برادرها و شما خواهرهای محترم، که از اطراف ایران و بعضی مراکز آمده‌اید- و من اگر بخواهم اسم ببرم ممکن است بعضیها را غفلت کنم. از این جهت، همه شما برادر هستید و همه شما در راه اسلام هستید- شما همه و همه ایران و همه زن و مرد ایران باید بدانند که در مقابل قدرتهای دنیا ایستاده‌اند و تا کنون هیچ کشوری این طور عمل نکرده است. هیچ کشوری تا کنون در مقابل تمام قدرتها نایستاده است و هیچ کشوری مورد ظلم به اندازه‌ای که ایران موردش واقع شده است، نشده‌اند. در عین حالی که کشور اسلامی ایران مورد ظلم ابرقدرتها واقع شده است و از همه اطراف هجوم بر او می‌شود، تبلیغات همه بلندگوهای دنیا تقریباً به ضد این جمهوری اسلامی است، مع ذلک، چون ملت برای خدا قیام کرده است و برای استقرار احکام اسلام قیام کرده است، در مقابل همه ایستاده است و به پیش رفته است و هیچ انقلابی در دنیا مثل این انقلاب نبوده است که با ضایعات کم، پیروزیهای چشمگیر و زیاد به دست آورده باشد. شما جوان خیلی دادید و خانه و خانمان خیلی از دستتان رفته است و گرفتاری و زحمت خیلی داشتید، ولی می‌دانید چه به دست آورده‌اید؟! رژیم شاهنشاهی 2500 ساله با آن همه قدرت و با آن همه پشتیبانی همه قدرتها با او، چه ابرقدرتها و چه قدرتهای دست دوم- الّا نادری از آنها- در عین حال شما بدون اینکه یک اسلحه صحیحی در دست داشته باشید با مشت گره کرده ایستادید و یک همچو رژیم شاهنشاهی را شکست دادید و در زباله‌دان‌های تاریخ ریختید. این یک اعجازی است، این کوچک نیست، این یک اعجاز بزرگی است که خدای تبارک و تعالی به دست شما ملت شریف ایران ایجاد کرد. شما می‌دانید که کوتاه کردن دست قدرتهای بزرگ از ایران و بیرون کردن همه مستشارها و انگلها را از ایران چه کار معجزه‌آسایی بود؟ در عین حالی که شما مظلوم واقع شدید، لکن کار خودتان را انجام‌ دادید. در عین حالی که همه بوقهای تبلیغاتی جهان و خصوصاً امریکا و اسرائیل بر خلاف شما تبلیغات می‌کنند و دروغ‌پردازی می‌کنند و اگر یک خطایی یا یک غیر خطایی از شما واقع بشود، بزرگ می‌کنند و اگر در یک محکمه‌ای با تمام مقررات صحیح آن، یک نفر را اعدام کنند، آنها می‌گویند که بچه‌ها را اعدام کردند، کودکها را گرفتند و اعدام کردند. گفته‌اند که در خیابانها همان جا اعدام کنید و اصلًا دادگاه نمی‌خواهیم! این تبلیغات سرتاسری دنیا برای این است که آنها دستشان از ایران و نفت ایران و ذخایر ایران و سایر چیزها کوتاه شده است، زبانشان باز شده است به هرزه گویی و فحاشی و تهمت.
اعجازآفرینی ملت قهرمان ایران‌
شما ملت مظلوم ایران، که از همه طرف به شما حمله شده است و می‌شود، چه حمله تبلیغاتی و چه حمله تسلیحاتی، در مقابل همه ایستادید و ایستادگی شما هر روز افزون می‌شود، و امیدوارم که هر روز افزونتر بشود. شما در این قرن معجزه کردید. ملت ایران ملت معجزه‌آسای قرن است. هیچ ملتی در دنیا نمی‌تواند بگوید که ما در مقابل همه قدرتها ایستادیم. در صورتی که قدرتهای بزرگ اسلحه‌های محیر العقول دارند و حتی محمد رضا هم مجهز به تمام سلاحهای مدرن بود، مع ذلک، شما، بچه‌های شما، جوانهای شما، مرد شما، زن شما، آمدند بیرون و با دست خالی در مقابل مسلسلها و تانکها و توپها ایستادند و آنها را شکست دادند. و شما از این به بعد هم همین ملت هستید و از این به بعد هم انگیزه شما همه اسلام است و چنانچه شهید بشوید در آن عالَم در صف شهدای صدر اسلام و شهدای کربلا هستید و اگر پیروز بشوید، آن هم به نفع شماست. شهادت به نفع شما، پیروزی به نفع شما همه پیروزی است. بوقها هر چه می‌خواهند بگویند. مفسدین هر چه می‌خواهند عمل کنند. انفجارها هر چه می‌خواهد بشود. آتش‌سوزیها هر چه می‌خواهد بشود. همه اینها را این ملت رزمنده بزرگ تحمل می‌کند و به پیش می‌رود. و ما دیدیم که از اول نهضت تا حالا هر روز قدمها بلندتر شد و صفها فشرده‌تر. از اول انقلاب تا حالا هیچ شما سستی به خودتان راه ندادید. این قشر توده میلیونی مردم، این توده مستضعف و این زاغه‌نشینان و متوسطین در این میدان حاضر و ناظر بوده‌اند و هستند و ایستاده‌اند و در مقابل همه قدرتها تا آخر ایستاده‌اند. و زن و مرد ایران با اینکه شهدای بسیار داده است و نمی‌شود گفت در شهری نیست که شهید نداشته باشیم، شهدا نداشته باشیم، مع ذلک، به قدرت آنها افزوده شده است و قیام و انقلاب آنها زیاد شده است و ان شاء الله تعالی، صفها فشرده‌تر خواهد شد و تا آنجایی که ظلمها و ریشه‌های فاسد ظلم را و قدرتها و ریشه‌های فاسد قدرت را از این کشور بیرون کنند و قطع کنند، ایستاده‌اند.
و من امیدوارم که ملتهای دیگر هم توجه بکنند و اقتدا بکنند به این ملت ایران. ملت مصر اعتنا نکند به این حکومت جائری که اعلام می‌کند که ما هر کس اسم از اسلام ببرد سرکوب می‌کنیم. بدانند که اسلام در مصر در خطر است و واجب است بر زن و مرد مصری که قیام کنند و این حکومت فاسد را، که از اول اعلام جنگ با اسلام داده است، سرکوب کنند. و زن و مرد عراق [هم‌] قیام کنند و این شخص فاسد را، که از اول با اسلام مخالف بود، لکن خودش را به اسلام می‌بندد برای اینکه مردم را اغفال کند- و ما حزب بعث عراق را می‌شناسیم و می‌دانیم که اینها به اسلام عقیده ندارند و دشمن اسلامند و اسلام را خار راه خودشان می‌دانند- بر همه ملت عراق است که قیام کنند و این جرثومه فساد را از بین ببرند. و بحمد الله، در ایران در حال شکست هستند و بزودی ان شاء الله، از ایران، بزودی ان شاء الله، خاک ایران از لوث وجود اینها پاک خواهد شد.
یک کلمه هم راجع به این مربیان و اولیای اطفال که آمده‌اند در اینجا هستند عرض کنم و آن اینکه شماها باید با هم دست به دست هم بدهید و این بچه‌ها را تربیت کنید به تربیت اسلامی. شما ببینید که اسلام بود که شما را از شرّ قدرتها و از سلطه قدرتها نجات داد. تعلیمات اسلام است که شما را آن طور پایدار می‌کند که در مقابل همه مشکلات ایستادید. هدف مخالفین شما این است که بچه‌های شما را از اسلام منحرف کنند.
جوانهای شما را از اسلام منحرف کنند. توجه کنید که کودکها را، جوانها را به تعلیمات‌ اسلامی و تربیتهای اسلامی تربیت کنید تا ان شاء الله، کشور شما از آسیب مصون باشد و جوانهای آتیه شما و اطفال آتیه شما، که امید ما هستند و امید اسلامند، اسلام را همان طور که شما زنده کردید، زنده نگه دارند.
و همین طور از جهاد سازندگی، که از بعضی جاها آمده‌اند، من تشکر می‌کنم و امیدوارم که به کارهای خودشان ادامه بدهند و ان شاء الله، سازندگی را زیادتر کنند.
و من باید از آقای کروبی  تشکر کنم که ایشان یک فردی هستند که خدمتگزار به این ملتند و بنیاد شهدا بهترین بنیادهایی است که ایشان بحمد الله، موفق شدند و با توفیق الهی اداره می‌کنند. خداوند امثال این خدمتگزاران را برای شما حفظ کند.
و السلام علیکم و رحمه الله‌