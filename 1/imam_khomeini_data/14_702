بسم الله الرحمن الرحیم‌شما آقایان که از قشرهای مختلف تشریف آوردید، سندهای فداکاری و سندهای جنایات قدرتهای بزرگ را همراه آورده‌اید. این عکسهای زیادی که از جنایات بزرگ ابرقدرتها به دست حزب بعث عراق واقع شده است، و این عزیزانی که سلامت خودشان را از دست داده‌اند و در مقابل من نشسته‌اند بزرگتر سند افتخارآمیز خودشان در کشور اسلامی و در اسلام عزیز است و بهترین سند جنایات امثال صدام و اربابان آنهاست.
من عاجزم از اینکه از این نیروهایی که صرف شده است در راه اسلام، و این جوانان که ما از همه نیروهای اسلامی و نیروی هوایی بالخصوص که شاید پیشقدمتر از سایر نیروها بود تشکر کنم. من از همه ملت ایران که امروز باید بگوییم در میدان جهاد هستند، بعضی در جبهه و بعضی در پشت جبهه هستند باید قدردانی و تشکر کنم.
برادران و عزیزان من! چه آنهایی که از قوای مسلّح هستند، از ارتش و نیروهایی که در ارتش هست، و از پاسداران و از آنهایی که از مردم غیر نظامی هستند- چه از عشایر و چه از شهرستانها- که در این جهاد مقدس شرکت کردند تقدیر می‌کنم. و شما اشخاصی که در جبهه هستید- چه نیروی هوایی و چه نیروی دریایی و نیروی زمینی و چه پاسداران و عشایر و سایر نیروهای انسانی ملت- می‌بینید که تمام ملت ایران سرتاسر کشور، زن، مرد، کوچک، بزرگ پشتیبان شما هستند. و این یک مسئله معنوی است، روحانی است، اسلامی است که در جاهای دیگر نظیرش را نمی‌بینید. این طور نیست که این جوانهایی که از شهرستانها، از عشایر و از سایر نیروهای ملت می‌آیند و در جبهه‌ها از شما پشتیبانی می‌کنند، یک زوری در کار باشد. اینها عشقی است که به اسلام و به کشور اسلامی دارند، و با این عشق پشتیبانی شما می‌کنند.
اگر خدای نخواسته، شخص یا گروههایی در بین شما ارتشیان یا سپاه پاسداران یا سایر کسانی که در جبهه هستند، تبلیغ کردند که ملت با شما نیست یا یک قشری از ملت با شما نیست، یا روحانیت با شما نیست، اینها اشخاصی هستند که نمی‌خواهند این مملکت به سر و سامان خودش برسد. شما توجه کنید و خودتان حکم کنید. تلویزیون را، رادیو را باز کنید و خودتان ببینید که سرتاسر کشور همه قشرها از زن و مرد و جوان و نورس، همه آنها اظهار پشتیبانی می‌کنند و عمل می‌کنند به این اظهار. برای ارتش ما، هم به حسب تظاهر اظهار پشتیبانی می‌کنند و هم به حسب عمل. این کسانی که در این قشرهای قوای نظامی و انتظامی و یا سپاه پاسداران چیزهایی می‌گویند که بر خلاف آن چیزی است که وجدان خود شما و چشم و گوش خود شما شاهد آن است، بدانید که اینها مصلحت شما را نمی‌خواهند. اینها یا جاهل‌اند و یا مامور. یا مامور این هستند که بین ارتش و قشرهایی که در خود ارتش هست اختلاف ایجاد کنند، و بین ارتش و پاسداران مخالفت ایجاد کنند، و یا اشخاص جاهلی هستند که با جهالت خودشان صدمه بر این کشور اسلامی می‌زنند.
شما شاهد هستید که ملت با شماست، و ملت شاهد است که این قوای مسلّحه تمام قشرهایشان، تمام افرادشان دارند برای اسلام و برای ایران جانفشانی می‌کنند و فداکاری. سندش همین عکسهایی [است‌] از این جوانها که در این جبهه‌ها شهید شدند، و اشخاصی است که در این جبهه‌ها معلول شدند. هم این اسناد عرضه به ملت شده است تا ملت گمان نکنند که خدای نخواسته در این جبهه‌ها اشخاصی هستند که نمی‌خواهند کار انجام بدهند، و هم ملت را می‌بینید که پشتیبان شما هست که شما خیال نکنید که تنها هستید و ملت یا گروهی از ملت با شما مخالف است. شما در حالی که هستید با ارتشی که‌ در سابق بود خیلی فرق دارید. شما بدانید که اگر در زمان سابق ارتش می‌خواست با یک گروهی یا با یک دولتی مقابله کند، نه خود ارتش با اختیار و اشتیاق می‌رفت به میدان جنگ و نه قشرهای ملت از او پشتیبانی می‌کرد. این برکت اسلام است. این برکت قرآن کریم است که در بین ما هست. اسلام است که همه قشرها را به هم پیوند می‌دهد و یک همچو بسیج عمومی درست می‌کند.آنهایی که می‌خواهند نگذارند شماها در جبهه‌ها که هستید آرام باشید. و آنهایی که می‌خواهند از شماها به ملت، طور دیگری غیر آنچه واقعیت است عرضه کنند، آنها دانسته یا ندانسته دشمن این انقلاب‌اند، کار می‌کنند برای ابرقدرتها. کارمندِ برای ابرقدرتها یک وقت از روی علم و اختیار است، این جنایت بزرگی است. یک وقت از روی جهالت و نادانی است، این هم جنایت است نظیر آن جنایت. منتها بی‌علم و این هم جنایت بزرگی است. امروز اگر یک کلمه برای شکست این قدرتهای نظامی و انتظامی و پاسداران و عشایر گفته بشود، مستقیماً این کلمه به ضد اسلام است. و اگر یک کلمه بر ضد ارگانهای فعّالی که در این کشور مشغول خدمت هستند گفته بشود آن هم خلاف اسلام است. مسلّم این است که در اوقاتی که اسلام در خطر است، در اوقاتی که کشور اسلامی در خطر است، دندان روی جگر خودش بگذارد و لگد روی نفسانیت خودش بگذارد و نگذارد این کشور شکست بخورد و این ارتش خدای نخواسته تلاشی پیدا کند.
گمان نکنند اشخاصی که برای مصالح خودشان قدم برمی‌دارند یا قلم می‌زنند یا گفتار می‌کنند، اینها با اسلام آشنا هستند؛ اینها دشمنان اسلام هستند، منتها بعضی مِنْ حَیثُ لا یَشْعُر  و بعضی با شعور. لکن ملت ما، این ملت میلیونی که در همه اقشار ملت هست و در همه نواحی این کشور هست و قوای نظامی و انتظامی ما که در جبهه‌ها یا پشت جبهه‌ها هستند، اینها باید مطمئن باشند که اینها همه برای اسلام الآن دارند کار می‌کنند، و هرگز گوش به حرفهای اشخاصی که می‌خواهند شما را از هم جدا کنند یا ملت را از شما جدا کنند یا روحانیت را از شما جدا کنند، گوش شما به آنها نباشد. شما خودتان قضاوت کنید و خودتان حکم کنید، و به حرف دیگران- هر کس باشد و هر جا باشد- گوش ندهید. خودتان ببینید که آیا ملت با شما خوب است یا بد؟ و خودتان ببینید که آیا روحانیت با شما مخالف است یا موافق؟
در نطقهای روحانیین، در حرفهای گویندگانی که از ملت هستند، و در اعمالی که خود ملت دارند می‌کنند شما آنها را توجه کنید و هر چه که بر خلاف این مسیر بود و هر قولی که بر خلاف این مسیر بود باور نکنید. و همین طور به ملت اسلام عرض می‌کنم، به ملت شریف ایران عرض می‌کنم که شما هم گوش به حرف اشخاص ندهید. شما هم وجدان خودتان را حَکَم کنید و ببینید که آیا اینهایی که در مرزها دارند فداکاری می‌کنند، اینهایی که در جبهه‌ها دارند خون می‌دهند و برای اسلام خدمت می‌کنند، اینها از جنود اسلام هستند، و اینها هستند که مملکت اسلام را حفظ می‌کنند و فداکاری می‌کنند. و اگر کسی در بین شما از آنها کلمه‌ای گفت، بدانید که آن هم یا جاهل نَفَهم است و یا عالِم فاسد. هیچ به حرف دیگران گوش ندهید.امروز یکی از نقشه‌های بزرگ آنهایی که می‌خواهند این کشور را، همه اشیایش را ببرند و همه خزاین ما را ببرند و از راههای دیگر مایوس شده‌اند؛ شایعه است. شما در هرجا که بروید می‌بینید که یک شایعه‌ای درست کرده‌اند یا برای یک گروهی، یا برای یک اشخاصی. از هر طرف که می‌بینید، شایعه‌سازی فراوان است. به حرف شایعه‌سازان گوش فرا ندهید. به حرف اشخاصی که از روی غرض و هوای نفس صحبت می‌کنند گوش فرا ندهید. شما خودتان با وجدان خودتان بنگرید. اگر گفتند که فلان قشر با شما دشمن است ببینید که این مطلب صحیح است یا غیر صحیح. صحت و غیر صحتش را از گفتار آن گروه، از کردار آن گروه، از نوشته‌های آنها باید استفاده کنید.
اگر کسی با شما توی دلش مخالفت کند که به شما ضرری نمی‌رساند، اما معنی‌ مخالفت به اینکه در عَلَن  گفته بشود که ما با قشر کذا مخالفیم، این شما خودتان باید حَکَم قرار بدهید خودتان را. اگر در بین ملت آمدند و گفتند فلان قشر از ارتش ما، ژاندارمری، پاسبانها پاسدارها و دیگر کسانی که در سرحدّات ما، در جبهه‌های ما مشغول فداکاری هستند، اینها سستی کردند یا خدای نخواسته خیانت، اینها حرفهای اشخاصی است که می‌خواهند بین شما و ارتش جدایی بیندازند. وجدان خودتان حَکَم باشد. اینهایی که دارند هر روز فداکاری می‌کنند و فدا می‌دهند، هر روز کشته می‌دهند، هر روز معلول می‌دهند، هر روز در جبهه‌ها خون می‌دهند، ما که در این کنار نشستیم و هیچ فداکاری خودمان نمی‌کنیم، فقط می‌گوییم و صحبت می‌کنیم، و با صحبتهای خودمان تفرقه بین جمعیتها می‌اندازیم، تفرقه می‌خواهیم بیندازیم بین ارتش و جناحهای دیگر، بین پاسداران و ارتش، اینها اشخاصی هستند که در خارج نشسته‌اند و فساد و شایعه‌سازی و این چیزها را آلت دست قرار داده‌اند برای اینکه این کشور را از این چیزی که هست به حال اوّل برگردانند. شما باید هیچ وقت به این صحبتها گوش نکنید، و همیشه در هر امری وجدان خودتان را حَکَم کنید، و اگر از کسی یا از کسانی تکذیب کرد، به تکذیب او فقط گوش نکنید و خودتان ببینید که اعمال او چیست. اگر اعمالش بد است، هر کس هم تعریف کند از او غلط است. اگر اعمالشان خوب است کسی که تکذیب کند از او، باز هم غلط است. انسان باید خودش نظر داشته باشد و همه قشرها و همه ملت و همه قوای نظامی و انتظامی و قوای مسلّحه و غیر نظامی باید خودش قضاوت بکند، گوش به حرف کسی ندهد. بی‌چون و چرا حرفی از کسی قبول نکند راجع به اینکه فلان قشر چطور است، فلان قشر چطور است. البته در همه قشرها اشخاص فاسد هستند و نفوذ کرده‌اند و می‌خواهند بین شماها اختلاف بیندازند، و نتیجه اختلاف را خودشان یا اربابانشان- که آن ابَرقدرت‌ها هستند- ببرند.
ما امروز دشمنهای زیاد داریم و بعدها هم این دشمنها هستند. شما آن سیلی که به ابَرقدرتها زدید، در طول تاریخ کسی نزده است. متوقع نباشید که آنها بنشینند و تماشاچی باشند. آنها مشغول فعالیت هستند. بتوانند، با قوای نظامی به ما حمله می‌کنند، نتوانند، با تبلیغات سوء در داخل کشورمان به ما حمله می‌کنند. اختلاف می‌اندازند بین اینها. از قراری که بعض رسانه‌ها نقل کرده‌اند، این بعض از این سران کشورهای اسلامی- که کشور، اسلامی است نه آن سر- در این کنفرانسی که در طایف داشتند، قرار دادند بعضی از اینها، البته نه همه آنها، بعضی از آنها گفته‌اند که ما باید در ایران بین شیعه و سنی اختلاف ایجاد کنیم و کاری بکنیم که بعضی اینها، بعضی دیگر را بکشند تا اینکه این حکومت از بین برود.
برادران شیعه ما، برادران سُنّی ما، هوشیار باشید که اگر کسانی آمدند در بین شما و راجع به برادرانتان چیزی گفتند و راجع به شیعه‌ها پیش شما، راجع به سُنّیها پیش دیگران چیزی گفتند، بدانید این همان نقشه کنفرانس است؛ یعنی همان مطلبی است که بعضی از این سران بسیار فاسد، بعضی از دولتها، آنهایند که این نقشه را دارند انجام می‌دهند. بیدار باشید و این نقشه را، این نقشه شیطانی را خنثی‌ کنید. شماها همه با هم برادر هستید و قرآن کریم بین مسلمین عقد اخوَّت خوانده است، مومنین همه با هم برادر هستند.  برادر نباید گوش کند به حرف کسانی که بین او با برادر خودش می‌خواهد تفرقه بیندازد. بدانید که چنانچه یک همچو تفرقه‌ای خدای نخواسته باشد، این به سود نه شیعه تمام می‌شود و نه سُنّی، بلکه به سود کفار تمام می‌شود، آنهایی که اسلام را می‌خواهند زیر پا بگذارند به سود آنها تمام می‌شود. خداوند- ان شاء الله- همه قشرهای ملت ما را- ان شاء الله- تعالی به سعادت و سلامت برساند. شهدای ما را، همه را در رحمت خودش غریق کند، و معلولین ما را همه را خداوند شفا عنایت کند. سعادت و سلامت برای همه ملت از خدا طلب می‌کنم.
و السلام علیکم و رحمه الله و برکاته.