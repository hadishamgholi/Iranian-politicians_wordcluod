بسم الله الرحمن الرحیم‌من وقتی که مواجه می‌شوم با این صورتها و چهره‌های اسلامی و وقتی که شور و شعف شما جوانان، عزیزان را می‌بینم نشاط برای من حاصل می‌شود. شما عزیزان اسلام را زنده کردید و شما عزیزان ایران را بیمه کردید. و این جوانان کمیته که از روز اول انقلاب در پیروزی انقلاب نقش بزرگی داشتند، در ادامه انقلاب هم این نقش را دارند و امیدوارم که این نقش را به خلفهای خودشان و به فرزندان خودشان بیاموزند تا اینکه در طول تاریخ ایران همین طور که الآن اسلامی است و مثل شما جوانانی که نظیر آن را ما نمی‌توانیم در تاریخ پیدا بکنیم، اولاد عزیز شما هم مثل شما بار بیایند و حفظ کنند کشور خودشان را و حفظ کنند اسلام عزیز را.
اسلام در قرنهای زیاد مظلوم بود؛ برای اینکه آن چیزی که اسلام می‌خواست در پرده بود و آن چیزی که برنامه اسلام بود هیچ وقت پیاده نشد و گفته نشد و ملتها را بی‌خبر گذاشتند از اسلام و جنایتکاران تاریخ کوشش کردند که اسلام را در حجاب نگه دارند و نگذارند این مکتب آزادیبخش را، این مکتب استقلال‌بخش را، این مکتبی که با ستمکاران در ستیز و با مستمندان برادر است، نگذاشتند که معرفی بشود. و من امیدوارم که در این زمان که ما هستیم توفیق پیدا بکنیم، همه عزیزان ما توفیق پیدا بکنند و همه مبلغان اسلامی توفیق پیدا بکنند که این پرده‌هایی که قدرتمندان به روی اسلام کشیده‌اند و حقایق اسلام را در ستره نگه داشتند، با دست علمای اسلام، مبلغان اسلام و همه‌ جوانهایی که مشغول خدمت هستند عرضه بشود. قدرت اسلام یک امری بود که انکار داشتند قدرتها، حکومتها. حکومتهایی که روی کار می‌آمدند، چه آنهایی که مخالف با اسلام بودند، چه آنهایی که مخالف نبودند، اسلام را در یک حجابی نگه داشتند یا عامداً یا از روی جهل.قدرت اسلام بر عالم و در بین طوایف مختلف عالم در حجاب بود و یک نمونه‌ای از او در زمان ما و در ایران وطن ما، یک زمینه مختصری، یک نمونه مختصری از او پیدا شد. این نمونه این بود که ثابت کرد اسلام به اینکه جوانان ما مهیا هستند از برای جانفشانی در راه اسلام و همان طوری که اسلام می‌خواهد که در مقابل کفر و زندقه و در مقابل ستم و ستمکاران ایستادگی بکنند، مردانه ایستادند و ایثار کردند و جانفشانی کردند و این مطلب را به ثبت رساندند. دنیا هر چه بخواهد انکار کند این حقیقت را و این واقعیت را و هر چه مبلّغهای فاسد، رژیمهای فاسد و قدرتهای فاسد بخواهند این جمهوری اسلامی و این ارزشهایی که در جمهوری اسلامی هست و این ارزشهایی که در امت اسلامی، در ایران هست، بخواهند پایمال کنند و ستره به روی او قرار بدهند، نخواهد شد.
شما جوانان عزیز اثبات کردید که می‌توانید در مقابل تمام قدرتها ایستادگی کنید و می‌توانید کشور خودتان را حفظ کنید. آنهایی که انحراف داشتند و دارند، خیال می‌کردند که اگر رژیم شاهنشاهی از بین برود، اسلام و ایران و همه جهاتی که در ایران هست از بین خواهد رفت و ایران تجزیه خواهد شد به دو قدرت، غافل از اینکه اسلام و ملت اسلامی اگر هوشیار باشد و اگر توجه به مسائل داشته باشد، می‌تواند در مقابل همه قدرتها بایستد و می‌تواند منحرفین را به جای خودشان بنشاند و می‌تواند اداره کشور را بهتر از زمانهایی که ظلم و ستم بر این کشور احاطه داشت بکند. شما جوانان از روز اول ثابت کردید تعهد خودتان را به خدای تبارک و تعالی و به دیانت اسلام و بر همان امر باقی هستید و امید است که تا آخر باقی باشید و فرزندان شما و سلف شما هم با همین ایده‌ باقی باشند و ایران و اسلام را بیمه کنند برای همیشه.
شما ثابت کردید که هر چه را بخواهید می‌توانید ایجاد کنید. شما یک معجزه‌ای در دنیا به ظهور رساندید که آن معجزه قدرت الهی در بشر بود. شما در مقابل تمام قدرتهایی که می‌خواستند ایران را و ایرانی را ببلعند و می‌خواستند ذخایر شما را غارت کنند، ایستادید و مقابله کردید و پیروز شدید.شما پیروزید برای اینکه خدا با شماست. شما پیروزید برای اینکه اسلام پشتیبان شماست. شما پیروزید برای اینکه ایمان دارید. شما پیروزید برای اینکه شهادت را در آغوش می‌گیرید و آنهایی که از شهادت و از مردن می‌ترسند، آنها شکست خورده‌اند اگر هم لشکر عظیم داشته باشند. شما بر نفس خودتان پیروز شدید. شما جوانان در پشت جبهه و در بین کشور و برادران شما در جبهه، بر نفس خودتان غلبه کردید و زندگی را زندگی ابدی دانستید و این زندگی حیوانی طبیعی را ناچیز شمردید. شما الآن پیروز هستید و مادامی که این قدرت نفسانی در شماست، مادامی که این ایده الهی در شماست، پیروزید، چه شکست بخورید و به حسب صورت و به حسب عوامل مادی و چه پیشرفت بکنید. پیروزی بزرگ این است که انسان بر نفس خودش پیروز باشد و بر شیطان خودش غلبه کند و شماها بحمد الله این طور که جانفشانی در راه خدا می‌کنید، غلبه کردید بر شیطان خودتان. و من امروز باید از شما تشکر کنم که شما از این ملت پشتیبانی کردید و فعالیت شما به ملت آرامش داد. ملت باید از شما جوانان در سرتاسر کشور که نگهبان امنیت داخلی هستید و از آن جوانان که نگهبان کشور هستند در جبهه‌ها، تشکر کند و خدای تبارک و تعالی از شما تقدیر می‌کند. آنچه اهمیت دارد این است که انسان عملش پیش خدا مقبول باشد و من می‌بینم که بسیاری از این جوانان عزیز هستند که هیچ باکی از شهادت ندارند، بلکه شاید همه این طور باشند. من از خدای تبارک و تعالی سلامت شما و عزت و عظمت اسلام و مسلمین و آرامش همه کشورهای اسلامی را می‌خواهم و به شما عزیزان یک نصیحت پدرانه، یک نصیحت برادرانه می‌کنم و آن اینکه راه خودتان را ادامه دهید و همان طور که شما موجب سرافرازی ایران شدید با اخلاق خوب، با اعمال خوب، با برخورد خوب با هموطنان خودتان، این معنی را، سرافرازی را برای خودتان در پیشگاه خدای تبارک و تعالی هم اثبات کنید. پیروزی مهم است، لکن ادامه پیروزی مشکل است و مهمتر. شما بحمد الله امروز جوانانی هستید که به این کشور آرامش دادید و می‌دهید و این مطلب را ادامه بدهید با روی گشاده برای مردم و با ایمان قوی که از ایمان قوی این اخلاق صحیح و رفتار صحیح پیدا خواهد شد. و من امیدوارم که شماها نسلًا بعد از نسل، این ایده را داشته باشید و ایمان را حفظ کنید و به خلف خودتان یاد بدهید که ایران ان شاء الله پیروز باشد تا آخر. و من امیدوارم که کشورهای دیگر اسلامی که خودشان را در قید و بند طبیعت قرار داده‌اند، هر کدام این طور قید و بند را دارند، این قید و بندها را بگسلانند و با برادران ایرانی خودشان در این جهاد اکبر همقدم باشند تا در جهاد با ابرقدرتها هم پیروز شوند. و من از خدای تبارک و تعالی می‌خواهم که این دولتهایی که در کشورهای اسلامی حکومت می‌کنند، آنها را بیدار کند و این طور ذخایر خودشان را در طبق اخلاص نگذارند برای قدرتها و با روی گشاده ذخایر ملت فقیر خودشان را به قدرتهای بزرگ تقدیم نکنند، و توجه کنند به اینکه امروز تکلیف این است که همان طور که ایران قیام کرد و پیروز شد و دیدید که نتوانستند قدرتها با او مقابله کنند شماها هم، دولتها هم، ملتها هم، با ایران همقدم باشند تا اینکه ان شاء الله، اساس ظلم از بشر برچیده بشود و پرچم اسلام در تمام کشورها به اهتزاز درآید.
من از شما آقایان و از علمایی که در بین شما مشغول هدایت هستند و از آقای کنی  تشکر می‌کنم و امیدوارم که علمای بلاد و علمای اسلام راجع به مسائل اسلامی هدایت کنند همیشه شماها را و مادامی که اینها در بین شما هستند، امیدوارم که اعوجاجی حاصل‌ نشود؛ لکن هر یک از شما ضامن نفس خودش هست و باید از هواهای نفسانی جلوگیری کند که مبادا- خدای نخواسته- این وجهه خوبی که شما دارید و این توجهی که به شما شده است، سست بشود. جوانهایی که در بین شما هستند اگر- خدای نخواسته- یک وقت تندی دارند، آنها را نصیحت کنید و همه ما محتاج به نصیحت هستیم که در امور اسلامی با روش اسلامی رفتار کنیم و با اخلاق اسلامی با مردم برخورد کنیم.
خداوند همه‌تان را حفظ کند.
و السلام علیکم و رحمه الله.