بسم الله الرحمن الرحیم‌
رئیس حکومت در صدر اسلام‌
... رئیس دولت با سایر افراد ملت فرق نداشته است؛ رئیس دولت در زمان رسول الله- صلی الله علیه و آله و سلم- خود پیغمبر بود، و وضع و رفتارش با مردم به این طور بود که در مسجد وقتی که تشریف داشت و اشخاص هم بودند، اگر کسی از خارج مجلس وارد می‌شد و غریبه بود نمی‌دانست رئیس دولت کدام یک از اینهاست و می‌پرسید کدام هستید. تشریفات به این معنا که در بین طاغوت بوده است هرگز نبوده است. رئیس دولت در زمان حضرت امیر- سلام الله علیه- در محضر قاضی حاضر شد، و با آن یهودی که ادعا داشت- یا ایشان ادعا داشتند- طرح دعوا کردند و قاضی وقتی که خواست احترامی از حضرت امیر المومنین بکند، ایشان گفتند حق نداری؛ در محضر قضا ما یکی هستیم. و بعد هم حکم را علیه او- علیه حضرت امیر- داد و ایشان تسلیم شدند. اسلام [دارای‌] یک همچو امری است؛ اسلام یک همچو آزادی، یک همچو دمکراسی دارد. کجا همچو امری است؟ در کجا سراغ دارید که رئیس دولت را در محضر قاضی که از [طرف‌] خود او نصب شده است حاضر کند و به دادخواهی با یک یهودی احضار کند و حاضر بشود و تسلیم قاضی باشد؟ در کدام مملکت- این مملکتهایی که ادعای آزادی و دمکراسی می‌کنند- سراغ دارید؟ بیاورید نظیر این را.
غلبه قدرت الهی ارتش و ملت بر قدرتها
ارتش در زمان رسول خدا و در زمان اصحاب رسول خدا برای ملت بوده است و ملت برای ارتش. الآن هم باید همان نقشه باشد. ارتش برای ملت و ملت برای ارتش، و هر دو فدای اسلام. همه ما فدای اسلام هستیم و همه ما برای هم هستیم، پشتیبان هم هستیم و فدایی اسلام هستیم.
من از شما درجه داران و سربازان امام زمان- سلام الله علیه- قدردانی و تشکر می‌کنم. شما بودید که ملحق شدید به توده‌های مظلوم ایران، و با الحاق شما و با اتصال شما به توده‌های مستضعف، بر آن قوه شیطانی غلبه کردیم. شما بودید که در وقتی که ملت ما خون می‌داد، ندای ما را قبول کردید و به ملت ملحق شدید و دست ستمکار را کوتاه کردید. ارتش ایران بر ما حق دارد، بر ملت ایران حق دارد. ملت ایران هم بر ارتش حق دارد. این دو قدرت الهی- قدرت ملت و قدرت ارتش- با قدرت ایمان بر قدرتهای شیطانی که دنبال او قدرتهای بزرگ شیطانی دیگر بود غلبه کردند و این سد را شکستند. ملت ایران بود که سد را شکست، ارتش ایران بود که این سد را شکست؛ هر دو به هم حق دارند و هر دو به اسلام حق دارند.
توصیه به ارتش‌
اسلام برای شما احترام قائل است. از این به بعد هم باید با هم باشید، آن طرحهای شیطانی را دفن کنید. همه با هم باشید؛ برادر باشید لکن سلسله مراتب را حفظ کنید. اگر سلسله مراتب حفظ نشود ضعف پیدا می‌شود؛ و با ضعف ارتش، کشور ضعف پیدا می‌کند. همه با هم هم صدا، همرای، و همه با هم برای اسلام؛ همه با هم برای احکام اسلام. با پیاده شدن احکام اسلام همه شما به حق خود می‌رسید. شما جدیت کنید که در این زمانی که حساسترین موقعهاست برای ما و برای اسلام، از تفرقه‌اندازیهایی که شیاطین می‌کنند جلوگیری کنید؛ شیطنت شیاطین را خنثی کنید. جدیت کنید تا جمهوری اسلامی تحقق پیدا کند؛ جدیت کنید تا قانون جدید اسلام تحقق پیدا بکند. با تحقق قانون اسلام، با تحقق قوانین الهی، با تحقق قوانین مترقی قرآن، همه شما به حقوقتان می‌رسید؛ همه اقشار مستضعف به حقوق خودشان می‌رسند. چپاولگری دفن شد و دفن می‌شود؛ تعدی و ظلم دفن شد و دفن می‌شود.
صبر انقلابی در رفع مشکلات‌
ما ان شاء الله به خواسته‌های شما مراجعه می‌کنیم و به آنجاها که باید ابلاغ شود ابلاغ می‌کنیم. امیدوارم که با صبر و حوصله این کارها حل بشود. باید صبر انقلابی داشته باشید؛ ملت باید صبر انقلابی داشته باشد. ملتی که پنجاه و چند سال در فشار و اختناق و ظلم و تعدی صبر کرد، باید صبر انقلابی داشته باشد، آرام باشد.
اینها که در اطراف و اکناف مملکت، مردم را تحریک می‌کنند و نمی‌گذارند مملکت آرام باشد تا برای همه فکر اساسی بشود، اینها خیانتکارند. کارگران، کشاورزان به اینها اعتنا نکنند. اینها نمی‌خواهند کشاورزی تحقق پیدا کند، اینها نمی‌خواهند کارخانه‌ها راه بیفتد؛ برای اینکه اگر آرامشی بشود و ملت به حق خودش برسد دست آنها کوتاه می‌شود، دست اربابان آنها کوتاه می‌شود. ملت ما نخواهد گذاشت این شیاطین نفوذ کنند؛ ملت ما دست اینها را قطع خواهد کرد. توطئه‌ها دفن خواهد شد.
خداوند ان شاء الله همه شما را سعادتمند کند و همه ما را بیدار؛ که در این برهه از زمان، همه با هم یکصدا برای اسلام، برای احیای سنت پیغمبر اکرم، برای احیای قرآن معظم، برای استقلال کشور، برای آزادی ملت، همه با هم به پیش.
و السلام علیکم و رحمه الله و برکاته‌