بسم الله الرحمن الرحیم‌
حل شدن مشکلات به واسطه اسلامی بودن انقلاب‌
از آقایان تشکر می‌کنم که به اینجا تشریف آورده و مسائل و مشکلات را با یکدیگر در میان می‌گذاریم. عمده این است که ما به وضعیت خودمان و وضعیت انقلاباتی که در دنیا واقع می‌شود توجه کنیم. یک وقت مملکتی است که انقلاب می‌کند و پشت سرش شوروی و امریکا و امثال اینها هستند که این انقلاب، انقلاب دیگری است. و یک وقت کشوری است همانند ایران که انقلاب می‌کند و خودش را از همه قدرت‌های شرق و غرب که می‌خواهند در آن تصرف کنند جدا کرده است. مع ذلک می‌بینیم آنها که پشت سرشان قدرت‌ها بوده‌اند و انقلاب کرده‌اند وضع‌شان بسیار بدتر از ماست. و با این دو خاصیت اگر شما بخواهید که شب بخوابید و صبح بیدار شوید که همه امور درست شده باشد این یک امر غیر ممکن است، و اگر جهت اسلامی این انقلاب نبود، تا آخر هم مشکلات ما حل نمی‌شد، و چون اسلامی است و مردم همه با هم هستند و علاقه به اسلام دارند، علی رغم تبلیغات دامنه‌دار و جنگ و مشکلاتی که علیه ما تحمیل کرده‌اند مع ذلک ایران در این چند سال که انقلاب کرده است با استقامت سر جای خود ایستاده و به پیش می‌رود. وظیفه آقایان وکلا این است که هر جایی که گرفتاری هست دنبال رفع آن باشند و متوقع نباشند که فوراً رفع بشود.
رعایت مسائل اخلاقی در مباحث مجلس‌
و مهم این است که مجلسی‌ها با هم و با دولت و با سایر مقامات تفاهم داشته باشند. و مجلسی که اساس یک کشور است باید محلی برای بحث و ساختن اخلاق جامعه باشد، و انتقاد و استیضاح حق مجلس است اما برخورد با متخلف با آرامی و طرح مسائل اخلاقی بهتر رفع اختلاف می‌کند تا با الفاظ نیش‌دار و مقابله کردن با یکدیگر. لذا باید نطق‌های قبل از دستور یا مسائلی که در مجلس واقع می‌شود همانند خطبه‌های نهج البلاغه و خطب ائمه اطهار مردم را رو به صلاح ببرد، و آقایان در صحبت‌هایشان این احساس را داشته باشند که برای مصلحت جامعه حرف می‌زنند، نه برای مقابله و خودشان را یک واعظ حساب بکنند که می‌خواهند مردم را موعظه کنند و مردم هم احساس کنند که این آقایان خیر و صلاح آنها را می‌گویند.
وظیفه جوانان در جنگ و مبارزه با دشمن‌
من از مسائلی که شما گفتید مطلعم، لکن مشکلات باید به تدریج متحول گردد. و لکن الآن مسئله بزرگ ما جنگ است که مشاهده می‌کنید که تقریباً در اکثر جبهه‌ها مشغول آن هستیم، و باید الآن تمام کوشش‌مان را به کار بیندازیم که این جنگ را به پیروزی برسانیم که اگر خدای نخواسته، این جنگ به پیروزی نرسد و شکستی پیش آید خیال نکنید که این شکست برای ایران است، بلکه برای همه مستضعفان جهان واقع می‌شود. الآن چشم‌های همه مردم دنیا به ایران دوخته شده که در جنگ چه می‌کند، و همه آقایان باید توجه داشته باشند، و من به همه مردم کشور و به همه جوان‌ها عرض می‌کنم جنگی که الآن در کار است، جنگ سرنوشت‌ساز ماست. جنگی است که یک طرف آن دشمن با همه تجهیزات و پشتیبانی همه قدرت‌ها به میدان آمده و این طرف ما هستیم که از قدرت‌های بزرگ بریده، به خدای تبارک و تعالی توجه داریم؛ لذا این جوان‌های ما هستند که باید این سرنوشت را به آخر برسانند، و این جوان‌های ایران هستند که باید تنور جنگ را گرم نگه دارند، و بحمد الله رزمندگان ما در همه جا پیروزند و شما می‌دانید که اگر خدای نخواسته، صدام پیروز بشود با اهل این کشور چه خواهد کرد. و این سهل است در مقابل اینکه اسلام سیلی بخورد و نتواند به این زودی‌ها سربلند کند. بار دیگر من به همه اهالی کشور تاکید می‌کنم که امروز باید توجه به این جنگ زیاد باشد. و امروز تمام اسلام در مقابل تمام کفر ایستاده است. و ما اگر جایی را فتح کردیم نباید غرور پیدا کنیم بلکه باید این فتح را تا آنجا دنبال کنیم و ادامه دهیم که متجاوز سر جای خودش بنشیند، یعنی متجاوز از بین برود. که خسارت جانی قابل جبران نیست ولی آن همه خسارات مالی که به این کشور وارد شده است باید بدهند. و من مسئله‌ای که روی آن پافشاری می‌کنم این است که امروز همه جوان‌های ما موظفند جبهه‌ها را گرم نگه دارند و بروند به سراغ برادرانشان که در حال جنگ هستند، که اگر مسئله جنگ حل بشود و ان شاء الله با پیروزی کامل به آخر برسد، مسائل دیگر مسائل فرعی است و حل آنها بسیار آسان است و خود مردم کارها را اصلاح می‌کنند و دولت هم دستش باز می‌شود و گرفتاری‌ها را رفع می‌نماید. و ما در مسئله جنگ و سایر امور باید با هم باشیم، و اگر با هم بودیم کارها به پیش می‌رود. بحمد الله مجلس اختلافی ندارد و قریب به اتفاق مجلس افراد صالحی هستند که باید بین خودشان و دیگران و سایر قوا تفاهم ایجاد کنند و دولت و جبهه‌ها و قوای مسلحه را تایید و تقویت نمایند و مردم را ارشاد کنند که به نیروهای مسلحه کمک کنند، چه در پشت جبهه و چه در جبهه‌ها، و بحمد الله تا به حال این کار را کرده‌اند.
و من از شما آقایان و از مردم تشکر می‌کنم که در جبهه‌ها و پشت جبهه‌ها حضور دارند و به خاطر اسلام خدمت می‌کنند. امیدوارم مشکلات با همت آقایان و تایید خداوند تبارک و تعالی به زودی رفع شود و همه شما موفق و موید باشید.
و السلام علیکم و رحمه الله.