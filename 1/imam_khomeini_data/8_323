بسم الله الرحمن الرحیم‌
قانون اساسی، در راس همه امور
این قدرت اسلام است که طوایف مختلفه را در زیر یک سقف جمع کرده است. قبل از این، یک همچو اتفاقی نمی‌افتاد که از بیجار، از دورود، از ملایر، از خوزستان و از جاهای دیگر، با ما ملاقات کنند، مطالبشان را بفرمایند، ما هم مطالبی عرض کنیم؛ لکن قدرت اسلام، قوه ایمان، این مطلب را محقق کرد که الآن ما اشخاص مختلف المحل در یک جا مجتمع هستیم و مطالب خودمان را می‌گوییم.
مطلب همان است که مکرر عرض کردم؛ و باید تاکید کنم که ما یک مطلب حتمی داشتیم که دشمنهای خودمان را عقب بزنیم و آنها را از مملکت بیرون کنیم و موانع را مرتفع کنیم؛ که الحمد للَّه شده است؛ و اگر هم مانده است، یک ریشه‌های گندیده‌ای هست. و یک مطالبی داریم که در مقام سازندگی کشور است. در راس همه قضیه قانون اساسی است ... به اسم «تمدن بزرگ» همه را به هم بریزد. لکن ما باید اول اصول مطلب را درست کنیم. ایرانی داشته باشیم، اسلامی داشته باشیم، تا بعد راجع به آبادی این و راجع به فروعش صحبت کنیم.
کارشکنی در راه منافع استعماری بیگانگان‌
الآن مطلب این است که دشمنهای شما، دشمنهای اسلام، الآن مشغول توطئه هستند و مشغول جمع‌آوری قوا هستند، و می‌خواهند یک توطئه‌ای بکنند، و توطئه‌ای که آنها می‌خواهند بکنند قبلًا هم در صدد بودند که نگذارند [ایران استقلال سیاسی و اقتصادی کسب کند]. خوب امریکاست که دارد! و به همه جا می‌دهد، و ما هم از آنجا باید بخریم! اگر کشاورزی ما تحقق پیدا بکند، ما خودکفا هستیم؛ بلکه زیادتر داریم. مملکت ما یک مملکت کشاورزی است؛ زیادتر از مقدار خودش دارد. اگر یکی از استانهای ایران درست کشت شود، مثل خراسان، مثل آذربایجان، کافی است برای مملکت ما؛ باقی‌اش را باید بفروشیم. اینها  آمده‌اند، نمی‌گذارند. این به نفع کیست؟ به نفع امریکا. پس این دلیل بر این است که اینها برای امریکا دارند کار می‌کنند. کارخانه‌ها را نمی‌گذارند که جریان پیدا بکند. این به نفع کیست؟ به نفع اجنبی. پس اینها برای اجنبی دارند کار می‌کنند. اینها ادعا می‌کنند که ما صلاح ملت را می‌خواهیم، صلاح مملکتمان را می‌خواهیم خیر، اینها اعمالشان بعکس است.
مجلس موسسان و بهانه‌تراشیها
الآن ما می‌خواهیم قانون اساسی یک مملکت را درست کنیم و به نظر ملت برسانیم. خوب، یک همچو چیزی، یک همچو امر مهمی را اینها حالا افتاده‌اند دوره که نه، ما می‌خواهیم «مجلس موسسان» باشد! آن مجلس موسسان عریض و طویلی که ششصد- هفتصد نفر باید جمع بشوند، که اگر بخواهد اصلش تحقق پیدا بکند، یک شش ماهی لازم است تا مجلس موسسان درست بشود؛ و بعد هم افراد مختلف، افراد مغرض، نمی‌گذارند که این قانون درست تحقق پیدا بکند. و نظرشان به این است که طول بکشد. یک چیزی که با دو ماه می‌شود اصلاحش کرد، به دو- سه سال، سه- چهار سال، طولش بدهند و آنها توطئه‌ها را بکنند، کارهایشان را انجام بدهند و اجتماعاتشان را با هم بکنند، و یکدفعه نه اسلام و نه کشور و نه قانون اساسی، و همان حرفهای سابق.
مشارکت همگانی در جهاد سازندگی‌
الآن همه ما که در اینجا مجتمع هستیم، شما که از بیجار آمده‌اید، آقایانی که از دورود. آمده‌اند، آقایانی که از ملایر آمده‌اند، آقایانی که از اهواز آمده‌اند، همه ما باید با هم دست به هم بدهیم که این مرحله اصلی را، اینها را محقق کنیم؛ مراحل بعد آسان است دیگر. مهم این است که این مراحل بگذرد؛ که مملکت ما یک حکومت مستقر پیدا بکند، یک رئیس جمهوری پیدا بکند، یک مجلس شورا پیدا بکند، که اساس حکومت که اصل است تحقق پیدا بکند، بعد برویم سراغ اینکه گرفتاری داریم. و الآن هم دولت در صدد این است که به طور گسترده در همه جا مشغول بشوند به پاکسازی، و مشغول بشوند به کار. که همین امروز هم پیامش را ما خواهیم داد به همه ملت، که جهاد سازندگی یک کاری است که باید بشود، و همه ملت، همه مردم موظفند که در کار شرکت کنند؛ و اگر با همه ملت این کار شروع بشود، ایران بعد از چندی یک ایران آباد ان شاء الله خواهد بود.
من از خدای تبارک و تعالی سلامت و سعادت همه شما آقایان را می‌خواهم. و متشکرم از شما که از بلاد دور آمدید و در یک اتاق تنگ و تاریکی نشستید و عرق می‌ریزید. ان شاء الله خداوند همه‌تان را تایید کند.