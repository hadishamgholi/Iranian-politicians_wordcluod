بسم الله الرحمن الرحیم‌
استفاده از خون شهیدان برای رسیدن به قدرت‌
ما این منظره‌ها را که می‌بینیم و این عزمهای راسخ و تصمیمهای جزم که در شما جوانان می‌بینم، از وضع شما هم ابتهاج  دارم و هم متاثرم. ابتهاج به اینکه یک ملتی آن طور متحول شده است که در راه خدا همه چیز خودش را ایثار می‌کند و با آغوش باز دنبال مرگ می‌رود. این در طول تاریخ اگر نمونه‌ای داشته باشد در صدر اسلام است، بعد از آن نمونه‌ای ندارد. مثل شما جوانها نمونه‌ای نیست.
و تاثر برای اینکه این جوانهای عزیز ما که باید برای ملت ما خدمت کنند و برای اسلام خدمت کنند، به دست اشرار یا شهید شدند و یا معلول؛ این موجب تاثر بسیار است. و تاثر دیگر اینکه این گروههای منحرف و این اشخاصی که طرفدار ابرقدرتها هستند و می‌خواهند همان وضع سابق را پیش بیاورند یا در صدد قدرت طلبی هستند.
چطور می‌خواهند با خون این شهیدان ما و با این معلولان ما، اینها را ندیده بگیرند، و برای قدرت خودشان یا برای ابَرقدرتها خدمت کنند، و از روی خون این جوانهای ما بگذرند و خدمت به امریکا یا شوروی بکنند. چطور انسان متاثر نباشد از اشخاصی که قدرتمندی خودشان را در خون شهیدان ما می‌بینند؟ آنهایی که برای خودشان و برای قدرت خودشان خون شما جوانها را و شما معلولها را وسیله قرار می‌دهند؛ از فطرت‌ انسانی خارج‌اند. اینها حیواناتی هستند به صورت انسان. آنهایی که در این موقعی که جنگ برقرار است و ارتش ما و سپاه ما و همه ملت فکر جنگ هستند، فکر این باشند که گروه خودشان قدرت به دست بیاورد، اینها جزء انسانها نیستند، اینها حیواناتی هستند به صورت انسان. شما می‌بینید که الآن باز در هر گوشه‌ای از مملکت ما این گروههای منحرف وارد شدند و مشغول توطئه هستند و مشغول شرارت. البته نه شرارت آنها و نه توطئه آنها در مقابل ملت ما و در مقابل قوای مسلَّح ما کاری از آنها نمی‌آید. لکن موجب تاثر است که چه انسانهای به صورت و چه سَبُعهای  به حسب واقع هستند که خون شهیدان ما را وسیله برای رسیدن خودشان به قدرت قرار می‌دهند. از روی کشته‌های ما می‌خواهند عبور کنند و به قدرت برسند. تاثر این است که چرا انسان باید این قدر نادان باشد، این قدر شقاوت داشته باشد؟ جوانهای ما دارند در مرزها و در اطراف مملکت برای نگهداری جمهوری اسلامی جانفشانی می‌کنند، و آنها که نه به اسلام اعتقاد دارند و نه به جمهوری اسلامی، دنبال این هستند که با خون اینها برای خودشان قدرت درست کنند.
نوید پیروزی به رزمندگان اسلام‌
لکن من به شما عزیزان، به شما ارتشیان، به شما سپاه پاسداران، به شما ژاندارمریها، به شما ملت، سرتاسر، نوید می‌دهم که پیروزی با شماست، پیروزی با حقّ است. من کراراً این را گفته‌ام که ما چه کشته بشویم و چه بکشیم پیروزیم. شما که در میدان جنگ رفتید و معلول شدید و الآن در منظر من هستید و من متاثرم برای شما، شما پیروزید. شما در نظر اسلام پیروز هستید. شما در نظر خدای تبارک و تعالی لشکرهای پیروزمندی هستید. خداوند- ان شاء الله- شماها را از لشکریان امام زمان- سلام الله علیه- قرار دهد. و اجر آن سپاهیانِ در رکاب رسول الله را به شما عنایت بفرماید. آنها هم هر کمالی داشتند برای خدمت به اسلام و رسول خدا بود. و شما هم همین خدمت را دارید انجام می‌دهید. شما با آنها فرقی ندارید. و شما مثل اشخاصی هستید که در غزوات  رسول الله جنگیدند و شهید شدند یا معلول. شما هم در راه خدا و در راه رسول خدا و در راه اسلام فداکاری کردید، معلول شدید، شهید شدند دوستان شما و شما پیروز هستید. و کشوری که تمام قشرهایش این طور مهیای برای فداکاری هستند این کشور پیروز است. و خداوند به شما سلامت و اجر عنایت کند و به ما هم بیداری بدهد که به دنبال شما بیاییم.
و السلام علیکم و رحمه الله و برکاته.