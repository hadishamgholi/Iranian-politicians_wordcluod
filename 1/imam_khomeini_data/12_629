بسم الله الرحمن الرحیم‌
شما توقع این را نداشته باشید که یک مرکزی که پنجاه و چند سال است تحت سیطره یک حکومت جائر و به وسیله سازمان امنیت و امثال اینها اداره می‌شده، و افراد هم منتخب خود آنها بوده است، حالا بزودی بشود یکدفعه برگردد به صورت اسلامی؛ البته من هم می‌دانم که خوب شده است، لکن نه آن خوبی که اسلام می‌خواهد، و باید به طور جدی پاکسازی بشود؛ یعنی در مرکزی که مرکز تبلیغات اسلامی است، و مهمترین مرکز تبلیغات است نباید اشخاصی باشند که بر خلاف مسیر اسلام و از ریشه‌های سابق آن رژیم باشند. و رادیو و تلویزیون به طوری که در قانون اساسی می‌گویند هست، این باید تحت نظارت مجلس و دولت و قوای اجراییه، با نظارت همه اینها اداره بشود. مجلس باز راه نیفتاده است به طوری که حالا بتواند مستقیماً در امور دخالت کند. از این جهت یک قدری باید شما تامل کنید تا ان شاء الله مجلس استقرار پیدا کند و به کار مشغول بشود. و این مرکز را مجلس و سایر قوایی که باید اداره کنند، یعنی باید نظارت کنند، آنها نظارت کنند. و الآن هم باید اشخاصی که متکفل هستند و خصوصاً آن که سرپرست است باید به خط اسلام باشد. و اگر انحرافی برای یکی از اینها یا خود سرپرست- خدای نخواسته- یا آنهایی که در مراکز حساس این مرکز هستند پیدا بشود، هیچ اشکال ندارد که باید کنار برود، من او را برکنارش می‌کنم. لکن باید یک قدری باز تامل کرد، و شما هم مشغول مطالعه باشید برای افرادی که لایق نیستند؛ به جای آنها مطالعه کنید، افرادی که لایقند پیدا بکنید، تا آن وقتی که بناست شروع بشود به کار و بناست شروع بشود به پاکسازی این مرکز، که از امور لازم است، دیگر این طور نباشد که گفته بشود افراد متخصصی هستند که‌ ما نداریم به جای او کسی بگذاریم؛ افرادی باشند که به جای اشخاصی که اگر خدای نخواسته انحرافی دارند گذاشته بشود، و ان شاء الله اصلاح می‌شود این امور. البته انقلابی به این بزرگی نمی‌شود که یکدفعه متحول بشود به یک جوّ سالم، باید به تدریج این جوّ سالم پیش بیاید. و من امیدوارم که با کوشش کسانی که در اینجا هستند و اسلامی هستند و متعهد، با کوشش آنها این اداره بشود و خوب اداره بشود. و با پیدا شدن، یعنی تحقق مجلس شورا حتماً با نظارت مجلس و نظارت دیگران که در قانون تعیین شده این همه اشکالات رفع بشود. و هیچ اشکالی نیست که باید این رفع بشود.
و من از اوّلی که این نهضت رو به [جلو رفت‌] و استقراری پیدا کرد، از اول راجع به رادیو و تلویزیون همیشه این مطلب را می‌گفتم که اینجا باید اصلاح بشود، و با اصلاح این، خیلی از امور اصلاح می‌شود، چنانچه با فساد این، خیلی از امور فاسد می‌شود. حالا هم شما کوشش کنید که در هر مرکزی که هستید خدمت خودتان را به طور اسلامی انجام بدهید، و اشخاصی که اسلامی هستند یادداشت کنید که وقتی که بنا شد ان شاء الله به طور جدی عمل بشود، و اشخاص نالایق کنار بروند، داشته باشید افرادی که به جای آنها بگذارید. من امیدوارم که ان شاء الله زودتر اصلاح بشود این امور. و البته یک قدری هم صبر لازم است در امور. و همچو نیست که فقط رادیو و تلویزیون این طور باشد، همه نهادها یک همچو آشفتگیهایی الآن در آن هست که باید با تدریج درست بشود. و من امیدوارم که ان شاء الله بتدریج این امور همه درست بشود، و مطابق دلخواه اسلام و احکام اسلامی باشد. ان شاء الله موفق و موید باشید شما. و این خدمتی است که یک خدمت ارجمندی است که باید همه بکنید. و ان شاء الله آنجا را تصفیه کنید به طوری که یک بنگاه اسلامی بشود به همه معنا.
 [امام خمینی درباره سرودهایی که از صدا و سیمای جمهوری اسلامی پخش می‌شود، فرمود:].
این جور سرودهایی که مهیج است و سرودهایی که مفید است، اشکال ندارد؛ سرود آقای مطهری  اشکالی ندارد.