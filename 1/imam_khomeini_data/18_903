بسم الله الرحمن الرحیم‌
پایداری و استقامت در مقابل جنایات صدام‌
اما راجع به مصیبتی که به وسیله صدام به ایران وارد شد به همه اهالی ایران بخصوص گیلان‌غرب و بالاخص به بازماندگان شهدا تسلیت عرض می‌کنم، و از خدای تبارک و تعالی می‌خواهم که آنها را با اولیای اسلام محشور گرداند و به مجروحین این جنایت بزرگ شفا عنایت کند.
نکته‌ای که می‌بایست عرض کنم این است که صدام گمان کرده است با این نحو جنایات می‌تواند صلح را بر ما تحمیل کند، و حال اینکه هر یک از جنایات، او را از صلح دور و ما را مصمم‌تر می‌کند. ایران که برای خدا قیام کرده است می‌بینیم که چگونه پایدار است، و اگر بر فرض باطل کسی خیال می‌کرد که باید صلح کرد، با این جنایات، دیگر هیچ عاقلی چنین فکری نمی‌کند؛ برای اینکه خانواده‌های شهدا و اشخاص مصیبت دیده در مقابل آنان می‌ایستند. الآن هم که مشاهده می‌کنید همین مصیبت دیدگان هستند که فریاد «جنگ، جنگ» سر می‌دهند. جنایتکار در اثر زیادی جنایت نمی‌تواند از جرم فرار کند.
ما به او و امثال او و همقطاران او هشدار می‌دهیم که هر جنایتی که می‌کنند به نامه اعمالشان اضافه می‌شود و در مقام بازخواست باید جبران کنند. این نحو جنایات اسباب سستی خانواده‌های شهدا نمی‌شود. صدام که در میدان جنگ شکست خورده است، با بمباران مردم بیگناه نمی‌تواند از مسئولیتی که دارد فرار کند. از قرار اطلاع بمب‌های‌ خوشه‌ای در گیلان‌غرب به کار برده‌اند، این کارها موجب می‌شود تا هم به جنایاتشان افزوده شود و هم به خساراتی که باید بپردازند؛ و به فرض که بماند- که این فرض هم صحیح نیست- باید از عهده تمامی اینها برآید، و آنهایی که او را همراهی می‌کنند باید به محاکمه کشیده شوند و آن روز دور نیست.
مجامع بین المللی در خدمت قدرتهای بزرگ، نه مظلومین‌
امریکا و امثال آن که ادعای بیطرفی می‌کنند و معلوم است که در جنایات شریکند چه جوابی دارند؟ مجامع بین المللی و حقوق بشر، این دست نشاندگان امریکا و ابرقدرت‌ها، از این جنایاتی که به بشریت وارد شده است، می‌گذرند. افرادی که آمدند و دیدند که چه جنایاتی صدام کرده است و تصدیق کردند و گزارش دادند، پس چرا مجامع بین المللی هیچ نگفتند؟ اصلًا مجامع بین المللی لفظی است در خدمت قدرت‌های بزرگ، نه در خدمت مظلومین و محرومین. هر ملتی باید خودش در مقابل جنایات بایستد، و ایران ثابت کرد که در مقابل جنایات قدرت‌ها ایستادگی می‌کند. مردم ما در مقابل آن رژیم جنایتکار ایستادند و بیرونش کردند و سستی نکردند. امروز هم مردم ما در مقابل این جنایات سستی نخواهند کرد. این جنایات، مردم و دولت را مصمم‌تر و مستحکم‌تر خواهد کرد و می‌فهمند که در مقابل یک چنین جنایتکاری چه مسئولیتی دارند. ملت ایران توجه کنند که برای اسلام خدمت می‌کنند و اولیای اسلام شهدای بزرگی را تقدیم خدا کرده‌اند.
اهمیت و حساسیت کار وزارت امور خارجه‌
اما قضیه وزارت خارجه، این وزارتخانه از سایر وزارتخانه‌ها حساسیت بیشتری دارد برای اینکه سر و کارش با تمام ممالک دنیاست. خدمت کردن شما مسلم است برای اینکه، کشور خودتان است. قبلًا کشوری بوده است وابسته به غرب و شرق و تحت ستم و آسیب خارجی‌ها و دارای تبلیغات شاهنشاهی. در چنین کشوری معلوم است که کار وزارت امور خارجه‌اش چه مشکل و سنگین است، ولی همت مردان مصمم هر کار مشکلی را آسان می‌کند و بعد انجام می‌دهند. شما که برای رضای خدا خدمت می‌کنید سعی کنید در مقابل تمامی مشکلات بایستید و مبارزه کنید. امروز هم که در جمهوری اسلامی همه با هم هستند و دولت و مردم با هم دوست هستند، حل مشکلات آسان‌تر است، با گرمی با مشکلات مواجه شوید و مبارزه کنید تا حل شود.
سفارتخانه‌ها را در خارج به صورتی دنبال کنید که هر کس آنجا برود ببیند در محیط اسلامی و اخلاقی وارد شده است. من از آقای «ولایتی» و سایر آقایان که وقتشان را برای آمال اسلامی انسانی صرف می‌کنند تشکر می‌کنم. در مورد تبلیغات وزارت خارجه باید بدانید که تبلیغات در راس امور است و هر روز باید حجمش زیادتر گردد. امروز که ما مقابل تمام دنیا ایستاده‌ایم، لا اقل باید تبلیغات خودمان سالم باشد و تبلیغات صحیحی داشته باشیم. امیدوارم همه سالم باشید و وزارتخانه را به صورتی که برای اسلام و کشور مفید باشد بسازید. می‌دانم که در فکر حل مسائل هستید. ان شاء الله مشکلات را حل می‌نمایید.
و السلام علیکم و رحمه الله و برکاته.