بسم الله الرحمن الرحیم‌
من با اینکه حالم الآن مقتضی نیست خیلی، ولی دو- سه کلمه برای آقایان عرض می‌کنم که من از زحمات شما، اولًا، از زحمت اینکه از راه دور آمدید اینجا، تشکر می‌کنم و ثانیاً، از زحماتی که شما مرزنشین‌ها برای اسلام و برای کشور خودتان تحمل می‌کنید، متشکرم. لکن باید بدانید که امروز کشور شما مال خود شماست. در زمان شاه مخلوع، شما زحمتکش‌ها باید زحمت بکشید و همه چیز شما در جیب اجانب بریزد.
بحمد الله، با همّت والای ملت و خصوصاً شما مرزنشینها، دست اجانب را از این کشور کوتاه کردید. و مملکت مال خود شماست. دولت از خود شماست، مجلس از خود شماست، رئیس جمهور از خود شماست و همه خدمتگزار به این ملت هستند، و من هم، که چند روزی بیشتر تا آخر عمرم نمانده است، در خدمت شما هستم. خداوند شماها را عزّت و عافیت عنایت کند. آن چیزی که همه سختیها را آسان می‌کند این است که کارها برای خداست. ما و شما و همه، هر چه داریم از خداست و هر چه توان داریم، برای خدا باید خرج کنیم. توانِ همه، اعطایی است که خدا کرده است بر شما و بر همه و آن چیزی که خدا به همه داده است، باید تسلیم او بشود. هر چه زحمت بکشید، در محضر حق تعالی ثبت می‌شود. امیدوارم که اجر لشکرهای صدر اسلام بر شما ملت ایران و بر شما مرزنشین‌ها اعطا بشود و خداوند تبارک و تعالی کشور شما را از شرّ اجانب حفظ بفرماید.
مادامی که شما بانوان و مردها، جوانها با هم هستید و اختلاف ندارید و مقاصد خودتان را صرف نظر می‌کنید و به مقاصد اسلام فکر می‌کنید، آسیبی بر شما وارد نخواهد آمد.
خداوند ان شاء الله، شماها را حفظ کند و سعادت این دنیا و آن دنیا را نصیب شما بکند.
و السلام علیکم و رحمه الله‌