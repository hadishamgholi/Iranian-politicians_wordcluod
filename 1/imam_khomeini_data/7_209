بسم الله الرحمن الرحیم‌
توطئه برای جدایی ارتش از ملت‌
درود بر شما سربازان برومند اسلام! امروز همه ما پاسداران اسلام هستیم؛ همه ملت پاسدار اسلام است. شما ارتش از ملت و ملت از شماست. من از شما تشکر می‌کنم که در موقعی که ما احتیاج داشتیم به شما، به ما کمک کردید؛ و ما انتظار داریم که در مواقع سختی، به ملت ما کمک کنید؛ چون ملت از شماست. توطئه توطئه گران را شما خنثی کنید، چنانچه ملت خنثی می‌کند.
کسانی که می‌خواهند بین شما و ملت جدایی بیندازند، آنها از اسلام نیستند، آنها ضد انقلابند. امروز شما لشکر اسلام هستید، ارتش اسلام هستید. احترام شما جوانان برومند بر همه ما لازم است. ملت باید از شما پشتیبانی کند و شما از ملت. قشرهای ارتشی و ملی دو تا نیستند. طاغوت می‌خواست بین شما و ما را جدایی بیندازد. الحمد للَّه الآن طاغوت در کار نیست و لشکرْ لشکر اسلامی است و شما فرزندان ما هستید.
من از خدای تبارک و تعالی بیداری ملت را و هوشیاری شما جوانان را خواستارم؛ و من امیدوارم که نتوانند آنهایی که می‌خواهند بین ملت ما و ارتش ما جدایی بیندازند موفق شوند. آنها از ما نیستند و ما از آنها نیستیم؛ ارتش از ماست و ما از ارتش.
حفظ سلسله مراتب در ارتش‌
من از درجه داران، افسران، سربازان ارتش تقاضا دارم که حفظ نظام را بکنند و سلسله مراتب را حفظ کنند که اگر سلسله مراتب حفظ نشود ارتش رو به ضعف می‌رود، و اگر خدای نخواسته ارتش ما رو به ضعف برود کشور ضعیف خواهد شد، اسلام ضعیف خواهد شد. سلسله مراتب را حفظ کنید. ارتشیها و صاحب منصبها نسبت به سربازها رحمت داشته باشند، عطوفت داشته باشند؛ و سربازها از آنها- با حفظ سلسله مراتب- اطاعت کنند.
من از خدای تبارک و تعالی توفیق و سعادت شما، و قدرت نظامی را خواستارم. تمام قوای نظامی از ما هستند و ما ملت از آنها. ما از هم جدایی نداریم، برادر هستیم. خداوند همه شما را توفیق بدهد. سلام و درود خدا بر شما! درود خدا بر همه شما سربازان ملت و بر همه اقشار ملت!
و السلام علیکم و رحمه الله‌