بسم الله الرحمن الرحیم‌در آستانه بررسی قانون اساسی، در آستانه تعیین خُبرگان برای بررسی از قانون اساسی، در آستانه تعیین سرنوشت ملت ما و سرنوشت اسلام، در آستانه سرنوشت استقلال ایران، توطئه‌هایی را در کار می‌بینم. این موقع از هر وقت حساستر و سرنوشت ملت ما در این موقع باید تعیین شود و اساس مملکت ما باید تعیین شود، توطئه‌هایی در دست اجراست، ملت هوشیار باشد!
حمله‌های مستقیماً بر بعض قوانین اسلام؛ حمله‌های بر من، اهانتهای به من، برای این است که اغتشاش ایجاد کنند.
من به ملت ایران اخطار می‌کنم و تاکید می‌کنم که اگر چنانچه هر کس با هر عنوان در این موقع حساس به من اهانت کند و بخواهد تفرقه ایجاد کند، نباید در این موقع عکس العمل نشان دهید. در این دو روز بعض مراجعات شد که برای بعض مجلات که اهانت کرده‌اند عکس العمل نشان دهند، و من در این موقع حساس جایز نمی‌دانم. بدخواهان گمان نکنند که بتوانند صفوف فشرده ملت ما را با این دسیسه‌ها به تفرقه بکشند. ملت ایران باید با هوشیاری این مراحلی را که داریم طی کند. اگر فرضاً به من سبّ کنند یا عکس مرا بسوزانند یا به من حمله کنند، در این موقع حساس کسی حق ندارد عکس العمل نشان دهد. دشمن در کمین است و در توطئه. می‌خواهند اذهان شما را از طریقی که دارید و از راهی که برای نجات اسلام است و دارید طی می‌کنید منحرف‌ کنند. می‌خواهند نهضت را از طریق خودش منحرف کنند می‌خواهند شما را سرگرم کنند به مسائل دیگری غیر از مسائل اساسی. در این چند روز من می‌بینم که گروههای مختلفی می‌آیند و شکایات مختلفی دارند، این را من، مِن باب اتفاق نمی‌دانم. اهانت به بعض احکام اسلام و اهانت به من و شکایت متعدد از اموری که در کشور می‌گذرد مِن باب اتفاق نیست، نقشه است، توطئه است. نقشه برای اینکه شما را از راه مستقیمی که دارید، از این نهضتی که دارید، منحرف کنند، و به امور دیگر غیر از این امر مهم منصرف کنند. ملت ایران باید با هوشیاری این توطئه‌ها را خنثی کنند. در این روزها اجتماعاتی می‌شود. از طرق مختلفه می‌خواهند ایجاد نفاق کنند؛ ایجاد هیاهو کنند. ملت باید با کمال خونسردی این توطئه‌ها را و این شیطنتها را خنثی کند. اگر شما سرگرم کارهای دیگر بشوید، اگر راجع به مسائل جزئی، راجع به مسائل تفرقه افکن، توجه کنید از مسائل اصلی بازمی‌مانید.مسئله اصلی ما طی کردن این راه است: تعیین خبرگان است؛ بررسی قانون اساسی است، و بعد از این قدم، قدمهای دیگر. باید در هر قدمی همان مطلب را توجه به آن کرد، و لو شیاطین می‌خواهند شما را به واسطه احساسی که از بعض امور دارید، شما را متوجه به مسائل دیگر بکنند، و ایجاد اختلاف بین شما بکنند، توجه به این کارها نداشته باشید. تمام توجه شما به بررسی از قانون اساسی باشد. و هر اشکالی که در قانون اساسی دارید طرح کنید، و به مجلس سنا بفرستید. و بعد هم نمایندگان خودتان را تعیین کنید، خُبرگان را تعیین کنید، تا بررسی کنند از قانون اساسی.من توصیه می‌کنم که خبرگان خودتان را اشخاص متدین، اشخاص عالِم، علمای بزرگ بلاد، اشخاصی که نه به راست و نه به چپ انحراف دارند، اشخاصی که به صراط مستقیم انسانیت، به صراط مستقیم اسلام، در صراط مستقیم اسلام هستند، اشخاص‌ معتمد، اشخاص امین، اشخاص وطنخواه، اشخاص اسلامخواه، این اشخاص را تعیین کنید برای تعیین سرنوشت خودتان. امروز سرنوشت شما در دست خود شماست.
امروز هر تشنج و هر اختلاف کلمه، برای هر چیز که باشد، بر خلاف مسیر نهضت و انقلاب است، از آن احتراز کنید. بی‌جهت نیست که در یک همچو موقع حساس شیاطین دست به هم داده‌اند تا اختلاف ایجاد کنند، بیخود نیست که در بعض مجلات اهانت به اسلام می‌کنند.در این موقع نباید از خونسردی خودتان غفلت کنید. خونسرد باشید. ترتیب اثر به این حرف شیاطین ندهید. ان شاء الله در موقع خودش ملت، سرنوشت این اشخاصی که توطئه گرند تعیین خواهد کرد. شیاطین بدانند که در این موقع ملت ما آرام است، هر چه فحش بدهید ملت خونسردی خودش را حفظ می‌کند، و باید حفظ کند. هر چه اهانت به اسلام بکنید، در این موقع حساس باید ملت خونسردی خودش را حفظ کند، و هیچ ترتیب اثر ندهد.
من از قشرهای مختلفی که در این هوای گرم، در این مکان ضَیِّق، با این فشار و با این زحمت، مجتمع شده‌اند تشکر می‌کنم و از خداوند تعالی سلامت و سعادت همه شما را خواستارم. خداوند همه شما را به سعادت ابدی برساند. خداوند دست شیاطین را از این مملکت قطع بکند. خداوند توطئه‌ها را خنثی بکند.