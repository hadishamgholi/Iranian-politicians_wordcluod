بسم الله الرحمن الرحیم‌
اهمیت و ارزش انتشارات‌
ابتدا باید من از سپاه پاسداران و از شما آقایان تشکر کنم که اشخاصی هستند که به حسب غالب متعهدند و برای اسلام و برای جمهوری اسلامی عمل می‌کنند. و خدای تبارک و تعالی ان شاء الله آنها را تقویت کند. و شهدای آنها را با شهدای صدر اسلام محشور کند. و بازماندگان آنها- که همه هستند- را تایید کند، که این جمهوری اسلامی را که می‌بینید همه قدرتها بر خلافش قد علم کرده‌اند ان شاء الله به منزل برسانند و به نسل آتیه تحویل بدهند.
اهمیت انتشارات، مثل اهمیت خونهایی است که در جبهه‌ها ریخته می‌شود. و مِدادُ الْعُلَماءِ افْضَلُ مِنْ دِماءِ الشُّهَداء  برای اینکه، دماء شهدا گرچه بسیار ارزشمند است و سازنده، لکن قلمها بیشتر می‌تواند سازنده باشد. و شهدا را، قلمها می‌سازند و شهیدپرور هستند قلمها. لهذا این عمل [را] که شما دارید، باید ارزشش را توجه کنید و مسئولیتش را. و عمل هر چه ارزش بیشتر داشته باشد، مسئولیتش هم بزرگتر است. و حالا که شما در انتشارات واقع هستید و در جهت فرهنگ این گروه هستید، باید توجه کنید به انتشاراتتان که یک انتشارات مفید باشد. و باید انتشارات امروز، جبران انتشارات زمان رژیم سابق را بکند.
جبران تباهی‌های گذشته، وظیفه انتشارات‌
 [در سابق به وسیله‌] انتشارات کشاندند جوانهای ما را به فساد، به تباهی. دختر و پسر را به فحشا کشاندند، و گناه بزرگش گردن انتشارات آن روز بود. آنها هم یک عامل قوی برای آن مساله بودند. و باید انتشارات در هر جا هست، چه سپاه و چه جاهای دیگر توجه کنند که آن کارهایی که آنها کردند و جوانهای ما را به تباهی کشیدند، اینها جبران کنند آن را. و توجه به اینکه، البته جوانها زیادند در این سپاه پاسداران، و ممکن است گاهی وقتها یک جوانی- به واسطه جوانی که دارد، با حُسن نیتی که دارد- یک کاری بکند که موافق با مصلحت نباشد.
باید این انتشارات یک مقدارش هم راجع به نصیحت خود این سپاه پاسداران باشد. یعنی، شما اختصاص بدهید یک مقداری از او را برای ساختن جوانهایی که حالا در سپاه پاسداران هستند، و بعدها هم می‌آیند تا اینکه ان شاء الله این کار شما، هم سازنده خود این گروه باشد، و هم تبلیغات برای دیگران، و جلوی تبلیغات سوئی که بر ضد ما الآن از همه جا هست، و شاید اکثر رادیوها تقریباً اکثری که آن طرفش همه است، و اکثر منشورات خارجی، آن قدری که برای ما نمونه‌هایش گاهی می‌آید، اینها مخالفت می‌کنند. یعنی، با همه جدّیتی که دارند هر چیز خوب اینجا را بد جلوه می‌دهند. و اگر یک چیز خوبی واقع شده باشد سبک جلوه می‌دهند یا جلوه نمی‌دهند. و ما باید تبلیغاتمان، مقداریش راجع به این باشد که این جمهوری اسلامی را برسانیم به مردم خارج. حالا هم که دیدید که با زبانهای دیگری هم هست، انگلیسی هست، عربی هم هست، که مناطق دیگر هم بفهمند که اینجا چه می‌گذرد، وضع اینجا چه جوری است. اینجا را آن طوری که نویسنده‌های خارجی، گوینده‌های خارجی یا گوینده‌هایی که از اینجا سرخورده شدند و رفتند به خارج، آنها می‌گویند. یک هیولای عجیب و غریبی از این جمهوری اسلامی و از متصدیان آن ارائه می‌دهند و باید جبران بشود این امور به تبلیغات- البته عمل باید عمل صحیح باشد- و تبلیغات هم باید ارائه بدهد آن اعمالی که واقع می‌شود.
و- خدای نخواسته- اگر، یک وقتی انحرافی دیدید در بعضی از دوستانتان که حُسن نیت هم دارند، لکن گاهی اشتباهاتی دارند، باید بگویید به کسانی که آنها را تبلیغ می‌کنند، باید تبلیغ کنند. شما بطور کلی در مجلاتی که دارید، یک بابی را برای‌ نصیحت داخل سپاه باز کنید. بطور کلی، نه بطور شخصی. بطور کلی آنها را هدایت کنید که ان شاء الله این یک ستون فقراتی باشد از برای جمهوری اسلامی، و بتواند این جمهوری اسلامی را ان شاء الله به پیش ببرد. و خداوند همه شما را توفیق و سعادت و سلامت بدهد.
لزوم حفظ محبوبیت سپاه در میان مردم‌
و شما بدانید که این خدمتی که شما امروز دارید می‌کنید، من می‌توانم بگویم ارزنده‌تر از خدمتهایی است که در طول تاریخ برای اسلام شده. برای اینکه در سابق این طور دشمنهایی که ما الآن داریم نداشته‌اند. یعنی روابط نبوده اصلش. امریکایی در کار نبود. آن اسلام آن طرف واقع شده بود و سر و کارشان با روم و ایران بود. امّا حالا سر و کار با همه ممالک دنیاست. آن ور دریاها می‌آیند دخالت در اینجا می‌کنند. و سایر کشورها می‌خواهند دخالت کنند در کارهای همه کشورها. و ما باید توجه کنیم و مایی که می‌خواهیم خودمان بایستیم روی پای خودمان، باید مردم را دعوت کنیم به اینکه استقامت کنند؛ دعوت کنیم به اینکه در صحنه حاضر باشند و جوانهای خودتان [را] هم دعوت کنید به خیر و صلاح، که این محبوبیتی که شما الآن در بین مردم دارید این خیلی ارزش دارد؛ این را باید حفظ کنید. مادامی که شما این محبوبیت را دارید در بین مردم و مردم پشتیبان شما هستند، این سپاه به قوّت خودش باقی هست و می‌تواند خدمت بکند. و اگر- خدای نخواسته- یک وقتی لغزشهایی پیدا بشود و جلوگیری نشود آن وقت هم ممکن است سرایت بکند. و ممکن است یک اشخاصی باشند که- خدای نخواسته- وارد شده باشند در بین شماها و بخواهند یک کارهایی را بکنند. این هم یک مساله مهمی است که من کراراً تذکر داده‌ام که این جهت [را] خیلی باید توجه داشته باشید. بلکه در همین کاری که شما انجام می‌دهید که کار تبلیغاتی است و بسیار مهم است، باید توجه کنید که اشخاص که آشنا با آنها هستید در این امر باید باشند. بعد هم نوشته‌های شما را همان طوری که دیدید که نظر دارند، حوزه علمیه هم نظر دارد به این، آنها نظر داشته‌ باشند که اگر یک وقت- خدای نخواسته- از زیر قلم یک کسی اشتباهی در رفت، یا اگر خدای نخواسته کسی باشد که بخواهد اشتباهات درست کند، آنها توجه داشته باشند و به کمک همه جلوگیری بشود.
من هم وظیفه‌ام دعاست. به همه‌تان دعا می‌کنم. خداوند همه شما را حفظ کند، موفق باشید. خداوند این جمهوری اسلامی را که برای خدا دارند کار می‌کنند، و این ملت الآن برای خدا قیام کرده است و به پیش می‌رود تا اینکه این جمهوری اسلامی متصل بشود به زمان ظهور حضرت- سلام الله علیه- موفق باشید.