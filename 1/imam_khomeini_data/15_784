بسم الله الرحمن الرحیم‌
منحصر به فرد بودن انقلاب‌
البته آقایان توجه دارند و توجه داشتند به اینکه این انقلاب یک انقلاب منحصر به فردی است که از خود مردم و با اسم اسلام و با تکبیر همه جانبه همه ملت تحقق پیدا کرده است. و خدای تبارک و تعالی بر همه ملت ایران منت گذاشته است که قلوب همه را متوجه کرده است به همین جمهوری اسلامی و همه خواهان اسلام و خواهان جمهوری اسلامی هستند. و البته توجه هست به اینکه انقلاباتی که در دنیا واقع شده است- تمام انقلابات را باید بگوییم که- ضایعاتش بیشتر از این انقلاب بوده است و برداشتش کمتر بوده است. و آن برداشتی که این انقلاب کرده است که آن تحقق اسلام و احکام اسلام است. در هیچ جا همچو برداشتی نشده است. اگر هم اسم «جمهوری اسلامی» روی بعضی از کشورها بوده است، محتوایش نبوده است. و همین طور توجه دارید که مشکلات بعد از انقلاب در کشورهای بزرگ دنیا الآن هم رفع نشده است. شوروی، که یکی از ابرقدرتهای عالَم است، الآن شصت و چند سال است که انقلاب کرده‌اند و الآن هم در مشکلات هستند؛ همه جور مشکلات و نمی‌توانند مشکلاتشان را رفع کنند.
و ایران یکی از ویژگیهای بزرگش این است که الآن ما یک دولتی و یک ملتی جدای از هم نداریم. یک ارتشی و یک ملتی و یک دولتی جدای از هم نداریم. ملت با ارتش، با دولت، همگام است و مشکلات اگر برای دولت پیش بیاید، اگر برای ارتش پیش بیاید، برای هر جهتی، برای یک طرف مملکت مثل زلزله- مثلًا- پیش بیاید، خود این مردم بهتر از دولت مشغول می‌شوند به فعالیت. چنانچه در کرمان این زلزله‌ای که پیش آمد، ما دیدیم که با فعالیت حضرت آقای صدوقی  و توجه مردم، بسیاری از مشکلات رفع شد. و من الآن هم امید این معنا را دارم که چون مردم حاضر در صحنه هستند، مشکلات برطرف بشود. البته مسئله پاکسازی ادارات در دست اجراست.
توصیه علما به ارشاد مردم و همفکری با دولت‌
الآن این بازرسی عمومی که بناست به فعالیت وارد بشود و شده است، این مسائل را امیدواریم که با فعالیت و با همفکری همه مردم و خصوصاً «علمای بلاد» [انجام دهد]، از اموری که بسیار اهمیت دارد، قضیه این است که علمای بلاد هدایت کنند مردم را، همفکری کنند با دولت و ارشاد کنند مردم را و نگه دارند مردم را در این حال نهضتی که هستند و الآن در حال انقلابند؛ مردم را در صحنه نگه دارند و مردم را از اینکه یک اختلافی- خدای نخواسته- بخواهند درش ایجاد کنند و در جاهایی ایجاد کنند؛ مردم را تنبه بدهند به اینکه دستهای خبیثی هست که می‌خواهند نگذارند این انقلاب به ثمر برسد. از این جهت، یکی از امور مهمی که به عهده علمای بلاد و خصوصاً ائمه جمعه هست، همین است که در خطبه‌هایشان، که یک فرصتی است که مردم مجتمعند و مطالب را می‌شود گفت، تنبه بدهند مردم را که غفلت نکنند از این دستهایی که به خیانت، می‌خواهند این انقلاب را متلاشی کنند. تمام توطئه‌هایی که در خارج و در داخل بوده است تا کنون، خنثی شده است و بحمد الله، جنگ هم دارد به پیروزی ختم می‌شود و کشور هم کشور خود شماست و اسلامی است و تعهد به اینکه ما باید اسلام را حفظ بکنیم.
از تکالیف اولیه خدای تبارک و تعالی است حفظ اسلام؛ و همه ما و همه ملت و همه علما و همه می‌دانید که مکلف به این هستیم که این هدیه الهی را حفظ بکنیم و الآن‌ اسلام به دست ما سپرده شده است. ما سابق اگر عذری داشتیم به اینکه قدرتها نمی‌گذارند ما کاری انجام بدهیم و قدرتهایی بودند که مخالف بودند، علما را مانع می‌شدند از اینکه در پستهای خودشان، وظایف خودشان را انجام بدهند، امروز دیگر ما همچو عذری نداریم و همه آقایان در هر جا که هستند، می‌توانند که مسائلشان را، مشکلاتشان را، مشکلات مردم را گوشزد کنند و مردم را هدایت کنند و همین طور دولت را هدایت کنند، ادارات را هدایت کنند و ان شاء الله، من امیدوارم که بزودی مشکلات رفع بشود.
توطئه جمع‌آوری اسلحه توسط گروهکها
البته انقلاب بوده است و یک دسته هم اشخاص فاسد که از اول انقلاب معلوم شد نقشه داشته‌اند. ما حالا کم کم توجه پیدا می‌کنیم اینها از اول که نهضت شده است و انقلاب شده است و آن روزی که فهمیدند به اینکه این انقلاب پیروز می‌شود، آنها مشغول نقشه‌کشی خودشان بوده‌اند. و لهذا، در زمان انقلاب، که یک مقداری چیزهایی بود که نمی‌شد نظمش را حفظ کنیم، اینها مشغول شدند به اینکه اسلحه بدزدند. اسلحه‌ها را دزدیدند. شما الآن می‌بینید که گاهی نشان می‌دهند یک خانه تیمی چقدر اسلحه تویش هست و چقدر مواد منفجره در آن هست و چقدر چیزهای دیگری هست در آن. اینها برای این است که اول وارد این مساله که شدند کاری به اسلام و کاری به نهضت اسلامی و انقلاب اسلامی نداشتند. آنها یک مقصد خاصی داشتند و دنبال آن مقصد گردیدند و افرادشان را فرستادند هرجا و غارت کردند اموال مسلمین را. و ان شاء الله، من امیدوارم که با همت مردم- مهم همین توجه خود مردم است- با همت مردم و گزارش دادن از این، به اینکه این خانه‌ها در کجاهاست که باز هم یک مقداری هست، ان شاء الله، این هم بزودی حل بشود و همه ما مشغول بشویم به اینکه اسلام را در این مملکت پیاده کنیم و اگر نقیصه‌ای هست در هر جا، ان شاء الله، رفع بشود.
و من امیدوارم که با همت همه آقایان، علمای اعلام همه بلاد و با اجتماع همه، برادرهای اهل سنت و برادرهای اهل شیعه مجتمع با هم باشند و از اختلافی که می‌خواهند فاسدها و مفسدها ایجاد کنند بین ماها، از این اختلافات پرهیز کنند. و هر کس در محل خودش مردم را تنبه بدهد به اینکه این اختلاف جز برای اینکه به هم بزنند اوضاع ایران را و باز مسلط کنند به ما آن قدرتهای بزرگ را، چیز دیگری عایدمان نمی‌شود. و البته از اول هم این اختلافات یا از جهل پیدا شده است یا از اینکه باز دستهایی در کار بوده است که نگذارند یک مملکتی وحدت کلمه داشته باشد. و شما الآن و همه برادرهای ما در هر جا که هستند، الآن دیده‌اند که با وحدت کلمه چه برکتی خدای تبارک و تعالی به ما عطا فرموده است. این را حفظ بکنیم و این نعمتی است که خدا به ما داده باید تشکر کنیم و تشکرش به این [است‌] که با چنگ و دندان این وحدت را حفظ کنیم، و اسلام را ان شاء الله، پیاده کنیم و همه ما در زیر سایه اسلام و پرچم توحید با هم ان شاء الله، زندگی کنیم تا ظهور ولی عصر- سلام الله علیه.
و السلام علیکم و رحمه الله و برکاته‌