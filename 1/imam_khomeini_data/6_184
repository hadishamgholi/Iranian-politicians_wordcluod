بسم الله الرحمن الرحیم‌
نقش استعمار در جدایی میان توده‌ها
من از همه آقایان که تشریف آوردید و از نزدیک با هم مواجه شدیم تشکر می‌کنم. ما باید سابقاً هم روابط با هم داشته باشیم. ملت باید اقشارش با هم مربوط باشند. این جدایی که در این طول زمان بین اقشار ملت بود، این یک امری بود که استعمارگران این امر را درست کرده‌اند؛ یعنی عمال آنها در اینجا و خود آنها با تبلیغات، بین اقشار ملت جدایی انداختند. باید ما همه با هم، همان طوری که تا اینجا با هم پیروز شدیم و همه یک مطلب می‌خواستیم و آن اسلام و جمهوری اسلامی، از این به بعد هم باید همه با هم؛ تا آخر نقطه‌ای که جریان احکام اسلام در کشور باشد همه با هم باشیم، جدایی نداشته باشیم.
بانک اسلامی، همراه با تحولی اسلامی‌
باید این مملکت، که طاغوت در آن سالهای طولانی زندگی کرده است و مردم را متحول کرده بود به یک مردم غیر صحیح، باید- با زحمت- همه متحول بشوند به یک انسانهای اسلامی- الهی؛ که در اسلام، انسان اسلامی خیانت نخواهد کرد، به شرق و غرب توجه نخواهد کرد. باید این بانکهایی که در ایران هست متحول بشوند از صورت طاغوتی، که رباگیری و رباخواری است به صورت اسلامی ان شاء الله.
من از اینکه شما بنای بر این مطلب گذاشتید که متحول کنید صورت طاغوتی را به صورت اسلامی و بانک اسلامی در سراسر کشور تاسیس کنید متشکرم؛ لکن منتظرم که‌ ببینم عمل چیست. آیا در عمل هم همین طور است؟ باز اموری که سابق انجام می‌گرفت انجام می‌گیرد یا خیر؟ تحول در محتوا هست؛ ما با اسم خیلی کار نداریم، با محتوا کار داریم. محتوا باید اسلامی بشود. شما دیدید که در این مدت در تبلیغات این بود که عدالت اجتماعی، اسلام، قرآن، این حرفها بود لکن محتوا نداشت، واقعیت نداشت.  حالا هم همین طور است؛ اگر محتوا اسلامی باشد [و] واقعیت پیدا بکند- این مطلبی که آقایان آمده‌اند و می‌فرمایند- آن وقت مطلب صحیح است و تحول اسلامی پیدا شده است؛ اما اگر فقط لفظ باشد- که سابقاً [هم‌] این لفظها بود- آن وقت وضع دیگر پیش خواهد آمد.
من از شما آقایان متشکرم و امیدوارم که همه با هم به سعادت برسید، و همه با هم ایران را اصلاح کنید، متحول کنید. و هر کس در هر مقامی که هست از دولت پشتیبانی کند و با ملت همراه باشد؛ تا اینکه ان شاء الله تمام مقاصد اسلامی، که به سعادت همه شماها و به سعادت بشر است، ان شاء الله پیاده بشود.
و السلام علیکم و رحمه الله و برکاته.