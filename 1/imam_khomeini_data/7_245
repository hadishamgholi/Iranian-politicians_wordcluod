بسم اللَّه الرحمن الرحیم‌
راه ما، راه انبیا
ما به پیروی از انبیای عظام- سلام اللَّه علیهم- از صفر شروع کردیم. انبیا- علیهم السلام- برای دعوت و قیام بر ضد طاغوت از صفر شروع می‌کردند، و دعوتهای بزرگ آنها از واحد واحد شروع می‌شد تا گروه گروه جمع می‌شدند. آن روزی که ما دعوت بر ضد طاغوت را شروع کردیم صفر بودیم. گروههای مسلمین و اقشار ملت ما در اختناق عظیم بودند و جرات نفس کشیدن نداشتند. ما از صفر شروع کردیم و به دعوت اسلامی مردم را خواندیم، و این قطره واحد قطره‌ها شد و قطره‌ها سیل و سیلْ دریا. این دریای بزرگ با قدرت ایمان، تمام قدرتهایی که بر ضد اسلام و بر ضد انقلاب بودند در هم شکست. دعوت اسلامی ما به آنجا رسید که تمام اقشار ملت لبیک گفتند: از دانشگاهی، بازاری، دهقان، کارگر، نظامی، ارتشی، به ما پیوستند. چون دعوتْ دعوت الهی بود، دعوت برای خدا بود، قیامْ قیام اسلامی بود، مردم به اسلام علاقه داشتند و دارند، به آنجا رسید که الآن در همین محضرْ گروههای مختلف از بلاد مختلف، برادروار، با هم مجتمِع و همه پشتیبانی خودشان را از نهضت اسلامی و از جمهوری اسلامی اعلام می‌دارند. ملت ما در تمام اقشاری که دارد از مرکز تا آخرین نقطه مرزها یکدل و یک جهت از پیروزی اسلام خوشحال و پشتیبانی خودشان را اعلام می‌کنند. و ما با پشتیبانی ملت بزرگ اسلام به پیش می‌رویم؛ و دست جنایتکاران را قطع کردیم و ریشه‌های گندیده آنها را قطع خواهیم کرد.
این قدرت اسلام است، این قدرت ایمان ملت است، این بیداری ملت است که در سایه قرآن کریم و تعلیمات اسلام بپاخاسته است. مستضعفین بپاخاستند و مقابل مستکبرین ایستادند؛ چنانچه در طول تاریخْ انبیا با مستضعفین بپاخاستند، و با مستکبرین مبارزه کردند و آنها را شکست دادند. ملت مستضعف ما، به تبعیت از تعلیمات اسلام و قرآن کریم، دعوت اسلامی را لبیک گفت و هر چه رنج و زحمت دید مصممتر شد، و هر چه شهید داد مصممتر شد.
شهادت، عزت ابدی‌
امروز که برای تسلیت در مرگ یکی از عزیزان ما و در ترور یک نفر دانشمند اینجا مجتمع شدید، آگاهانه، مصممانه اراده دارید که بر ضد طاغوت و استعمار و استکبار مبارزه را ادامه دهید. برادران من! خواهران من! عزیزان من! مصمم باشید؛ از ترور نترسید، از شهادت نترسید؛ و نمی‌ترسید. شهادتْ عزتِ ابدی است، حیات ابدی است. آنها از شهادت بترسند و از مردن بترسند که مردن را تمام می‌دانند و انسان را فانی. ما که انسان را باقی می‌دانیم و حیات جاودانه را بهتر از این حیات مادی می‌دانیم برای چه بترسیم؟! من از همه طوایف مختلفی که در اینجا- از عشایر از نظامیان از بانوان از فرهنگیان- که در اینجا مجتمع هستند از تمام آنها تشکر می‌کنم و سلامت و سعادت همه را از خدای تبارک و تعالی خواستارم.
و السلام علیکم و رحمه اللَّه و برکاته‌