بسم الله الرحمن الرحیم‌
توطئه گروهکها در تضعیف نظام اسلامی‌
یکی از برکات این نهضت این است که ما سابقاً، آقایان و علمای بزرگی که در اطراف کشور بودند ملاقات نمی‌کردیم و نمی‌شناختیم و حالا با آقایان ملاقات می‌کنیم؛ از نزدیک می‌آیند زیارتشان می‌کنیم و هم به آنها دعا می‌کنیم و از آنها هم دعا می‌خواهیم.
اینهایی که نوشتید و فرمودید، در باب این گروههایی که به عناوین مختلف در اطراف شما هستند، مع الاسف اینها در همه ایران هستند، و در بین اینها این طور که احساس می‌شود اشخاصی هستند که به اسلام گرایش ندارند، بلکه گاهی اشخاصی هستند که می‌خواهند کاری بکنند که این نهضت را در بین خود مردم ایران هم بد جلوه بدهند.
همان طوری که قلمهایی تا کنون و صحبتهایی تا کنون که واقع می‌شده است جوری بوده است که می‌خواستند نهضت را در خارج کشور بد جلوه بدهند. حالا ما می‌فهمیم که خیر، در این گروههای مختلفی که در اطراف و به این اسمای مختلف مشغول فعالیت هستند، و به اصطلاح خودشان گروههای اسلامی هستند، در بین اینها افراد غیر اسلامی هست، و بنایشان بر این است که در خود کشور هم مردم را به نهضت بدبین بکنند. باید وقتی که مجلس درست بنا گذاشته شد، عمل تمام این گروهها و مسائلی که دارند و کارهایی را که می‌کنند انعکاس پیدا کند و طرح بکنند، و مجلس آنها را بخواهد و از آنها بازخواست کند. این منحصر به گنبد و اطراف گنبد نیست، هر جایی که الآن اینها دارند مشغول فعالیت هستند، یک فعالیتهایی می‌کنند که گاهی بر خلاف موازین شرع است. جمهوری اسلامی‌ باید بر وفاق موازین شرعی باشد. الآن از طرف آقای گلپایگانی،  آقازاده‌شان آمده بود اینجا؛ ایشان هم راجع به این مسائل ناراحت هستند. سایر علمای اسلام هم ناراحت هستند در این مسائل.
جلوگیری از تصدی مناصب توسط افراد ناصالح‌
باید مجلس رسیدگی کند و افرادی که بنایشان بر این است که به اسم اسلام یک کارهایی انجام بدهند و برخلاف اسلام است، به اسم اسلام کارهایی انجام می‌دهند که موافق با مارکسیست و کمونیست است و به اسلام مربوط نیست، باید مجلس جلوی اینها را بگیرد. دولتی که حالا انتخاب خواهد شد، باید افرادی باشند که به اسلام عقیده داشته باشند، نه مثل بعضی از اشخاصی که در وزارت کشاورزی بودند و به اسلام اصلًا اعتقاد ندارند اینها، اینها کمونیستهایی هستند که به صورت اسلام بیرون آمدند، اینها باید هیچ وقت داخل در دولت نباشند، هیچ وقت داخل در وزارت کشاورزی نباشند. در هر صورت مسائلی است که باید دولت طرح بکند و مجلس رسیدگی بکند، و چنانچه چیزی بر خلاف موازین از مردم اخذ شده است برگردانند. و اگر اشخاصی بر خلاف اسلام عمل کردند تربیت بشوند و بازخواست بشوند. و من امیدوارم که ان شاء الله این مجلس که الآن افرادش اکثراً مردم صالحی هستند، و شورای نگهبان هم از علمای قم هستند یک عده‌ای که و دیگران هستند در آنجا ، در این امور رسیدگی بکنند، و طرحهایی که دولت می‌دهد، طرحهایی که دولت قبلًا داده است، اینها بیاید در مجلس رسیدگی بشود، هر طرحی که مخالف با اسلام است باید رد بشود. نباید تحت تاثیر چند نفر کمونیست و چهار نفر مارکسیست قرار بگیرند، و اینها بروند وزارتخانه‌ها را خراب بکنند و مردم را ناراحت بکنند. الآن مردم ناراحتند، و این ناراحتی اسباب این می‌شود که شکست بخورد این نهضت، البته باید رسیدگی بشود. و من امیدوارم که ان شاء الله وقتی که مجلس بنا شد رسیدگی به این امور بکند من هم پیشنهاد بکنم به آنها که رسیدگی صحیح بکنند، و هر یک از پیشنهادهایی که قبلًا شده و [قوانینی‌] که گذشته است در مثلًا وزارتخانه‌ها، اینها بخواهند مطالعه کنند، و شورای نگهبان هم مواظبت کند که هیچ کلمه‌ای مخالف با اسلام نباشد. ما می‌خواهیم یک جمهوری اسلامی باشد. ما می‌خواهیم اسلام باشد.
نمی‌خواهیم اسم جمهوری اسلامی بگذاریم، آن وقت مسائل کمونیستی در اینجا طرح بشود، مسائل مارکسیستی طرح بشود، اینها نباید بشود، و ان شاء الله جلوگیری خواهد شد. من امیدوارم که همه‌تان موفق باشید در این ماه مبارک رمضان. امیدواریم که از برکات این ماه و از برکات لیله القدر محروم نباشیم و نباشید. خداوند همه‌تان را ان شاء الله حفظ کند.
و السلام علیکم‌