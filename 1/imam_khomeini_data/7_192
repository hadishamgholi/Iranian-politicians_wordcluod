بسم الله الرحمن الرحیم‌
رژیم طاغوتی رفت و لکن خطراتی هست. دستهای اجنبی در کار می‌باشد تا دوباره ما را به وضع اولیه برگرداند؛ تفرقه بین صفوف ایرانیان بیندازند. و وظیفه ماست که از این نهضت پاسداری کنیم، وحدت کلمه را به کار ببندیم؛ و شما با وحدت کلمه توانستید با دست خالی بر قدرتهای بزرگ پیروز شوید.
قدرتهای بزرگ نتوانستند محمد رضا را نگاه دارند. قدرتهای بزرگ- مخصوصاً امریکا و انگلستان- برای نگهداری او کوشش فراوانی کردند ولی در برابر خواست ملت کاری از پیش نبردند. بهوش باشید! هنوز آنان درصدد از بین بردن شما هستند؛ ایادی آنان در همه جا تبلیغ می‌کنند، بخصوص در کارخانجات رفته و می‌گویند ما طرفدار کارگر هستیم. اگر آنان در کارخانه می‌روند و کارگران با صفا از آنها استقبال می‌کنند تا اعتصاب کنند، شما با هوشیاری باید جلوی شرارت و مفسده آنان را بگیرید. خداوند شما را حفظ بفرماید.
و السلام علیکم و رحمه الله و برکاته‌