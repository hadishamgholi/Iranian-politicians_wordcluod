بسم الله الرحمن الرحیم‌
تجلی نور قرآن بر دلها
این یک معجزه است، یک معجزه بزرگ است که شما خواهران و برادران با هم هم صدا و با مشتهای گره کرده در مقابل قدرتهای شیطانی ایستاده‌اید. معجزه اسلام است، این قدرت اسلام است که در شما تجلی کرده است. این قوّت ایمان است که شما را بر این مبارزه پیروز کرد. این معجزه است که با شهید شدن یک عزیز، موج در تمام دنیا بلند می‌شود. این معجزه است که خانمها را در مقابل تانک و توپ، در مقابل مسلسلها، در مقابل توپها و تانکها برقرار کرد و از هیچ چیز نهراسیدید. این نور قرآن و اسلام است که در دلهای شما و در قلوب همه ملت ایران جلوه کرده است. این نور ایمان است که شما خانمها هم از شهادت نمی‌هراسید.
در اشتباه بودن امریکا و دیگر توطئه گران‌
دشمنان گمان نکنند که با شهادت بزرگان ما این نهضت به آرامشی بر می‌گردد. این نهضت افروخته است، این نهضت برپاست تا کلیه ریشه‌های فساد را از بن بکند. این نهضت تا پیروزی نهایی برپاست و هر وقت که احتمال سستی و ضعف برود خداوند تعالی با وسیله‌ای او را افزایش می‌دهد. دشمنان ما در اشتباهند که گمان می‌کنند که با کشتن ما رژیم منحوس یا مثل او بر می‌گردد. دیگر آن اوضاع برگشتنی نیست، ملت ایران دیگر نمی‌پذیرد آن اوضاع را. امریکا اشتباه کرده است، توطئه‌چینان امریکا و انگلستان و غیر آنها در اشتباهند، این توطئه‌ها تاثیری ندارد. ما سد عظیم را شکسته‌ایم و این قطرات‌ ناچیز، چیزی نیستند.
از خواهران عزیز که در اینجا اجتماع کرده‌اند و با تظاهر خودشان پشتیبانی از نهضت می‌کنند متشکرم. خداوند شما را حفظ کند و برای اسلام نگه دارد. شما سهم بزرگی در این نهضت دارید و داشته‌اید. این نهضت را شماها باید به ثمر برسانید و می‌رسانید. سلام من و درود من بر شما خواهران عزیز و بر همه خواهران و برادران ملت و بر همه مسلمین.
و السلام علیکم و رحمه الله و برکاته‌