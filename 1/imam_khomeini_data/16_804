بسم الله الرحمن الرحیم‌
از جان گذشتگی و پیوستن به سپاه اسلام‌
من این دهه مبارکه فجر را و سالروز پیروزی انقلاب و سالروز 19 بهمن را بر همه ملت و به همه مستضعفان جهان و بر شما عزیزان که حاضر در اینجا هستید، تبریک عرض می‌کنم و امیدوارم که مجاهدات ارزنده شما در پیشگاه خدای تبارک و تعالی ثبت و مورد عنایت باری تعالی و ولی بزرگ امام زمان باشد. من افتخار می‌کنم که این ملت، ملتی است که علاقه‌مند به اسلام و با علاقه‌مندی به اسلام این نهضت را بپا کرد و این نهضت را به پیش می‌برد. و شما عزیزان مورد افتخار هستید و شما هستید که این افتخار را برای ارتش و برای قوای نظامی در دنیا ثبت و در پیش خدای تبارک و تعالی ثبت کردید. کاری که شما عزیزان در آن روزها، در روز نوزدهم  انجام دادید از حیث معنویت بزرگترین کارها و با ارزشهای دنیایی هم بزرگترین ارزشها بود. آن روزی که باز پیروزی به آنجا نرسیده بود که مورد اطمینان باشد و شما در معرض خطر بزرگ بودید، از جان گذشته و به اسلام پیوستید و از سپاه اسلام شدید. خداوند این افتخار را برای شما حفظ کند. و شما را در دو جهان سعادتمند فرماید. و آنچه که باید به شما عرض کنم این است که تا شما تعهد خودتان را به اسلام حفظ کردید و روابط خودتان را با همه قشرهای ملت برادرانه کردید، این انقلاب محفوظ خواهد ماند و شما با برادران خودتان که افراد عزیز این ملت هستند، همدوش برای پیشبرد این انقلاب به پیش خواهید رفت و احکام اسلام را ان شاء الله تعالی، در همه جا، در همه ایران اجرا خواهید فرمود. این الگویی باید [باشد] برای همه ملتها و مستضعفان جهان که ان شاء الله، اسلام در همه جا حیات پیدا کند و شما ان شاء الله این سعادت جاوید را همراه داشته باشید. بحمد الله امروز در بین ارتش، در بین همه نیروهای ارتشی و در بین همه ارگانهای دولتی، همه افراد بحمد الله متکی به اسلام و متکی به خدای تبارک و تعالی هستند و اگر- خدای نخواسته- در بین آنها یک نادری پیدا بشود، یک فرد منحرفی پیدا بشود، قهراً، با استقامت ملت، با استقامت شما عزیزان آن هم استقامت پیدا می‌کند و شما دلگرم باشید به اینکه اتکای به خدا دارید و آن کس که اتکا به خدا دارد منصور است. خداوند وعده نصرت به شما داده است مادامی که شما هم نصرت خدا را بکنید و نصرت خدا به نصرت دین خدا و نصرت بندگان مومن خداست. شما به این عهد باقی باشید و خدای تبارک و تعالی عهد خود را عمل خواهد کرد. من از خدای تبارک و تعالی سلامت و سعادت همه ملت و خصوصاً، قوای نظامی و انتظامی و بالاخص شما جوانان عزیز را که برای ارتش افتخار ایجاد کردید از خدای تبارک و تعالی مسالت می‌کنم.
و السلام علیکم و رحمه الله و برکاته.