بسم الله الرحمن الرحیم‌من امیدوارم که خداوند به همه آقایان و به همه ملتهای اسلامی و خصوصاً ملت ایران که همیشه در تحت ستم بوده است، قوت روحی بیشتر عنایت کند. و به شما رزمندگان ان شاء الله، قدرت کامل عنایت کند که بتوانید دفاع از کشور خودتان و دفاع از اسلام بکنید. من حرفهایم را خلاصه می‌کنم در دو جمله: یکی اینکه باید شما بدانید آنکه فرمان داده است به همه ما، خداست. فرمانده همه خداست. اوست که دفاع را واجب کرده است برای رفع فتنه، مقاتله را واجب کرده است، امر کرده است و او است که فرمانده کلّ قواست و شما باید متکی به او باشید. و جمله دوم اینکه: شما مسئول او هستید نه مسئول کسی دیگر. ماها آن قدر که می‌فهمیم یک ظواهری است و بیشتر نیست، همه عالم این طور است. آن چیزی که در باطن افراد می‌گذرد در سر افراد می‌گذرد، در قلب افراد می‌گذرد، آنها را غیر از خدا کسی نمی‌داند، و او حاضر است پیش خدا، مثل اینکه ظاهر و حاضر است، فرقی ندارد و شما مسئول او هستید. شما می‌توانید که در اینجا نسبت به هر کسی تعمیه  کنید و اظهار نکنید ما فی الضمیرتان را  و همه به این معنا که ما فداکار هستیم و چه هستیم و چه هستیم و مهیا هستیم و یا- خدای نخواسته- نباشید، می‌توانید این را بگویید، لکن شمایی که فرمانده‌تان خداست و ناظر به امورتان خداست، باید توجه کنید که مسئول او هستید، آنجا دیگر نمی‌شود دغل بازی کرد، هیچ، ابداً. و شما باید خودتان، همه، چه ارتشی و چه سپاهی، چه بسیجی، و چه هر کس هست، شما خودتان را یک قوه بدانید در اسلام. وقتی که گفته می‌شود به حسب روایت «ید واحده» باشند بر کفّار، «ید واحده»، یعنی قدرت واحده و قدرت واحده، معنایش همین است.
قدرتهای مختلف نباشد؛ برای اینکه قدرتهای مختلف ممکن است اختلاف عقیدتی باشد، اختلاف [بر سر] چیزهای دیگری باشد و شیطان رخنه کند در او. امّا وقتی همه شما دیدید که ما می‌خواهیم برای خدا کار کنیم، خدای ما امر کرده است که ما دفاع کنیم از خودمان، دفاع کنیم از نوامیسمان، دفاع کنیم از اسلام، وقتی همه این مطلب را می‌بینید و می‌دانید و شواهد و قراین و شواهد روایتی در این مساله هست، دیگر نباید این مساله پیش بیاید که من نظامی هستم، من ارتشی هستم، من سپاهی هستم، من بسیجی هستم، این مسائل نباید پیش بیاید.
شما همه‌تان باید با هم باشید، هر وقتی می‌بینید نقصی در قدرت آن یکی هست کمک کنید، آن می‌بیند در شما نقصی هست از قدرت و از ابزار خود کمک کند شما را و مثل یک آدمی که می‌خواهد برود و یک کاری را بکند همه قوایش متوجه به این است که آن کار را بکند. شما شخص واحد باشید و «ید واحد» و قدرت واحد؛ برای اینکه نجات بدهید کشورتان و بالاتر اینکه اسلام را. و شما همه می‌دانید اگر- خدای نخواسته- در ایران، اسلام شکست بخورد شکست اسلام تا قرنها بعد جبران نخواهد شد؛ این چیز واضحی است. اینکه می‌بینید همه قدرتها قوایشان را سر هم گذاشتند و دنبال این هستند که نگذارند که این انقلاب ما نضج پیدا کند، برای این است که همین مطلب را می‌بینید که اگر اسلام درست قدرت پیدا کند، نمی‌گذارد دیگر آنها به مطامعشان برسند. و الآن هم می‌بینید که بحمد الله همه جا از این مساله هست، چون اسلام است در همه جا و مردم بیدار شدند در همه جا. در کنار کاخهای کرملین و کاخ سفید هم مردم بیدار شدند و می‌ترسند. امریکا که می‌گوید باید ببینم که اسلام چه هست و می‌خواهد اسلام‌شناسی بکند برای این است که می‌خواهد اسلام را بفهمد، برای این است که این مساله را چه جوری باید جلویش را گرفت. و اینکه در کرملین هم می‌گویند که باید خدازدایی کرد، برای اینکه می‌دانند اتکال به خدا، این کارها ازش می‌آید.شما که همه توجه به خدا و توجه به اسلام دارید و می‌خواهید از زیر بار قدرتهای دیگر خارج بشوید، نمی‌خواهید دوباره انگل باشد و بیایند اینها بر ارتشمان حکومت کنند و بر سپاهمان حکومت کنند. شما اگر با هم باشید می‌توانید این کار را بکنید. اگر جدای از هم بشوید که نمی‌توانید این کار را بکنید. با هم بودن است که می‌شود کار را انجام داد و تا حالا هم هر چه کار انجام گرفته است برای این جهت بوده است که با هم بودید. از این به بعد همه با هم باشید و مطمئن باشید که خدای تبارک و تعالی وقتی که شما برای او واقعاً خالص باشید او برای شما بیشتر کار انجام می‌دهد و همین طور که ایشان گفتند، ما خودمان چیزی نیستیم. هر چه هست قدرت او هست. ما چیزی نیستیم که بخواهیم قدرت‌نمایی کنیم، ما ماموریم از طرف خدا دفاع کنیم. ماموریتی که ما انجام می‌دهیم ماموریت از طرف خداست، در عبادات هم همین طور است. اگر خدا امر نکرده بود به عبادات، آدم نمی‌توانست بگوید من عبادت کنم. من چه‌ام که عبادت کنم؟
عبادت که را بکنم؟ اما امر کرده است، امر کرده است نماز بخوان، ما نماز می‌خوانیم. امر کرده است روزه بگیر، ما روزه می‌گیریم، امر کرده است شما دفاع کنید از خودتان، دفاع می‌کنیم، همان طور که انبیا می‌کردند. این منافات ندارد به اینکه همه چیز از خداست.
ما هم که دفاع می‌کنیم همین هم از خداست، از چیز دیگری نیست قدرت شما هم و تفنگ شما هم از خداست. اگر چنانچه یک لحظه عنایت خدا برگردد، در عالم هیچ چیز نیست. وقتی که این طور است توجه به این بکنید که یک مسئولیت بزرگی به گردن شماست. مسئولیت این نیست که ما شکست خوردیم و بعد یک حکومت دیگر بیاید.
مسئولیت این است که اسلام شکست خورده، و اگر اسلام شکست خورد، در قرنهای بعد هم باز سر بلند نمی‌کند و این به عهده ماست.
اگر- خدای نخواسته- به واسطه خطوط مختلف- فرضاً- یک چنین چیزی باشد، هر کسی هم که در باطن ذاتش این معنا باشد که خطی درست کنم که ارتشی پیش نرود، خطی درست کنم که سپاهی پیش نرود، این پیش خدا ثبت است، حاضر است، فردا دست شما می‌دهند که تو آن بودی که آن طور گفتی و تو آن بودی که در قلبت این طور بود. شما این معنا را در نظر بیاورید، و این مسئولیت را در نظر بیاورید و اتکال به خدا بکنید. بروید و شما قدرتمندید و الآن قدرتمندی شما در همه جا سایه افکنده است و الآن خواب در چشم صدامیان نیست؛ آنها متزلزل‌اند. این را بدانید مسلّم ابزار زیاد دارند، ولی ابزار، آدم می‌خواهد، آدم ندارند؛ آدم حسابی ندارند. وقتی این طور باشد که الآن در خود عراق هم اختلاف است، شما با قدرتمندی بروید و کارتان را انجام بدهید. و من هم هر شب به شما دعا می‌کنم. در مواقع خاص به شما دعا می‌کنم و این دعایی است که وظیفه ماست که برای اسلام دعا کنیم و برای اسلام دعا کردن به این است که به شما دعا بکنیم. خداوند ان شاء الله، همه شما را موفق کند، موید کند و با قدرتمندی پیش بروید و از هیچ کس از این قدرتها نترسید. اینها هیاهویشان بیشتر از خودشان است. من امیدوارم موفق و موید باشید.
و السلام علیکم و رحمه الله‌