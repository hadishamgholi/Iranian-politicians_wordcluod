بسم الله الرحمن الرحیم‌
پاسدار واقعی، مدافع حریم ارزشهای اسلامی‌
من هم متقابلًا این روز بزرگ را به شما تبریک می‌گویم و همیشه شما را دعا می‌کنم.
اما علت اینکه پیام ندادم: اولًا ارگانها و نهادها زیاد شده‌اند و ثانیاً چون همه ارگانها از سپاه و ارتش و کمیته‌ها و مجلس و دولت را یکی می‌دانم، قبلًا برای همه پیام داده‌ام.
چه انتخاب خوبی است که روز ولادت حضرت سید الشهدا- علیه السلام- روز پاسدار نامیده شده است. امیدوارم همان گونه که امام حسین- علیه السلام- با خون خود اسلام را زنده کرده، شما به تبعیت از او انقلاب و اسلام را ضمانت نمایید. بنی امیه قصد داشتند که اسلام را از بین ببرند، و در رژیم گذشته نیز افرادی مثل یزید، خلاف شرع می‌کردند و به اسم «دروازه تمدن» بنا داشتند که دانشگاهها را فاسد و مردم عادی را سرگرم به مسائل شهوانی کنند، که اگر مردم انقلاب نکرده بودند و چند سال دیگر مملکت دست آنها بود همه چیز خراب می‌شد، که با عنایت خداوند آن مسائل از بین رفت. و مادامی که ما پاسدار واقعی باشیم کشورهای بزرگ نمی‌توانند کاری انجام دهند؛ و علّت فشار دنیا هم این است که می‌بینند در این مملکت نه کودتا معنی دارد و نه هجوم نظامی، و ایران از نظر منطقه و اسلام قدرت خاصی پیدا کرده است، لذا ما را آرام نمی‌گذارند.
و ما باید به همه سفارش کنیم که برای اسلام خدمت کنند و همه در صف واحدی قرار بگیریم که انحرافی پیش نیاید، و باید همیشه احساس کنیم که تنها خودمان هستیم در برابر این همه دشمنان. باید این بار بزرگ را به منزل برسانیم و در این راه متحد باشیم و گرایش خاص به این گروه و آن گروه نداشته باشیم.
و شما سلام مرا به همه برادران و همه پاسداران و نیروهای نظامی و انتظامی برسانید.
من دعاگو و خدمتگزار شما هستم.
و السلام علیکم و رحمه الله‌