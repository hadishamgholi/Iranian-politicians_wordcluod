 [بسم اللَّه الرحمن الرحیم‌]
ویژگیهای اهل حق‌
امیدوارم که ما همه اهل حق باشیم. رژیمهای فاسد با حق مخالف بودند؛ پس با اهل حق هم باید مخالف باشند. آنها کوشش می‌کردند که حق تحقق پیدا نکند. آنها از اهل حق می‌ترسند و می‌ترسیدند. اگر ما اهل حق باشیم و اگر ملت ما اهل حق باشند، نمی‌گذارند که رژیمهای فاسد هر کاری می‌خواهند بکنند، و مانع می‌شوند از اینکه اجانب در مملکتشان حکمفرمایی کنند. من امیدوارم که همه ما اهل حق باشیم؛ و همه به قرآن کریم و اسلام سر به پیش بیاوریم؛ و همه عامل به احکام خدای تبارک و تعالی باشیم که اگر همه عامل باشیم به احکام خدا و علاقه داشته باشیم به اسلام، مملکتمان پیروز خواهد شد و [رو] به پیشرفت خواهد رفت. تمام نقصها این است که حق را نمی‌گذارند تحقق پیدا کند، و اهل حق را نمی‌گذارند تحقق پیدا کنند؛ و ما باید با تمام جدیت حق را زنده کنیم، و اسلام را زنده کنیم، و قرآن کریم را زنده کنیم؛ و یک جمهوری اسلامی که حق است متحقق کنیم تا اینکه تمام در زیر سایه حق زندگی کنیم؛ و همه اهل حق باشیم. و من از خدای تبارک و تعالی سلامت و سعادت همه شما را مسالت می‌کنم.
پایان آشفتگیها در سایه اتحاد
و مسائلی که ایشان  فرمودند، مورد بررسی ان شاء اللَّه قرار می‌گیرد. و من هم می‌دانم‌ که بعض آشفتگیها هست. لکن البته این آشفتگیها که بسیاری‌اش وراثت از همان رژیم سابق است، همان تتمه رژیم سابق است. الآن گرفتاریهایی برای همه هست. شما گمان نکنید که برای عشایر شما تنهاست؛ همه عشایر این طورند. شما گمان نکنید که برای حدود شما این ناراحتیها هست؛ همه جا این طور است. برای اینکه اینها به این ملت آن چنان خیانت کردند، آن چنان این ملت را فقیر کردند، آن چنان آشفته کردند کشور را که یک مدت طولانی لازم است که با دست همه- همه با هم- این آشفتگیها رفع بشود. و من امیدوارم که شما و ما- همه با هم- دست برادری بدهیم و این آشفتگیها را رفع کنیم. خداوند همه شما را توفیق و تایید عنایت کند.