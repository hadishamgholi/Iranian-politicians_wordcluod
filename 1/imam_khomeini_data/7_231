بسم اللَّه الرحمن الرحیم‌
مشارکت همه اقشار در پیروزی انقلاب‌
من با هر قشری که از ملت بزرگ اسلام و ملت عظیم ایران مواجه می‌شوم، می‌بینم که به ما حق دارند. من هر قشری را که ملاقات می‌کنم، می‌بینم که حق خاصی به ما دارند. آقایان محترم و جوانان معظم ورامین، به ما حق ویژه‌ای دارند؛ آنها در 15 خرداد زحمت کشیدند و جوانان خودشان را از دست دادند  و برای اسلام فعالیت کردند؛ و تا کنون هم به فعالیت خود باقی هستند. کارکنان آب، به ما، به اسلام، حق دارند؛ سهم بسزایی دارند. آنها برای اسلام و برای مسلمین فعالیت کردند. تمام اقشار ملت سهیم در این حق هستند. اگر نیروی بزرگ ملت، با وحدت کلمه و با اتکا به خدای عظیم نبود، نمی‌دانم که حالا حال ما چه بود؛ در زندانها به سر می‌بردیم یا در تبعید.
این همت بزرگ شما جوانان بود و این اراده قاطع ملت ما بود که با توجه به خدای بزرگ، این نهضت را پیش بردید؛ و ما را در بین دنیا روسفید کردید و اسلام را بلند کردید. شما به اسلام حق پیدا کردید؛ چنانچه اسلام به همه حق دارد. اسلام حق هدایت دارد بر همه. ما خدمتگزار هستیم؛ و شما که خدمت به اسلام کردید، اسلام برای شما حق قائل است.
تفرقه‌اندازان‌
لکن باید توجه داشته باشید که باز پیروزی به آخر نرسیده است؛ ما مراحلی داریم که‌ باید آن مراحل را طی کنیم. و آن، با همت شما جوانان است. شما جوانانِ اقشار ملت هستید که باید این نهضت را همراهی کنید، تا به آخر. آنهایی که در بین ما می‌خواهند تفرقه بیندازند، به غلط رفته‌اند! بین اقشار ملت تفرقه نخواهد افتاد. بدخواهان می‌خواهند با این تفرقه نتایج سوء بگیرند و شما را به عقب برانند؛ و نهضت را نگذارند به نتیجه برسد؛ باید این توطئه را خنثی کنید. باید این اشخاصی را که توطئه‌گر هستند به جای خودشان بنشانیم. من از خدای تبارک و تعالی این وحدت ملت را خواهانم؛ و با وحدت ملت و توجه به اسلام و دین اسلام، ما همه به پیش باید برویم، و جمهوری اسلامی را در خارج پیاده کنیم و وجود عینی بدهیم.
وحدتی بی‌نظیر
خداوند به همه شما سعادت و سلامت عنایت کند. اهالی قصر شیرین هم- که از قرار مذکور آمده‌اند- من از آنها تشکر می‌کنم، که از این راه دور آمده‌اند. سرتاسر ایران به ما حق دارند. به اسلام حق دارند تمام اشخاص تمام نواحی. بحمد اللَّه وحدتی که در اسلام، در ایران، پیدا شد، در طول تاریخ چنین وحدتی نبوده است. شما همه با وحدت خودتان، با این رفراندمی که کردید- که در طول تاریخ نظیر نداشت- روی ایران را سفید کردید؛ و روی اسلام را. خداوند به همه شما عنایات خودش را افاضه بفرماید. و همه شما در سعادت و سلامت به سر ببرید.
و السلام علیکم و رحمه اللَّه و برکاته‌