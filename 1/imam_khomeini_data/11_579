بسم الله الرحمن الرحیم‌
آذربایجان، سدی استوار در برابر دشمنان‌
درود بر شما جوانان عزیزی که از راه دور و از مرز قدرت در این منزل کوچک که نتوانست این منزل تمام رفقای شما را جا بدهد می‌فرستم. درود بر ملت ایران. درود بر اهالی غیور آذربایجان. درود بر مردم غیرتمند تبریز و سلام بر همه مومنان و عباد الله الصالحین. ما امروز محتاج به قدرت هستیم. امروز که اسلام مواجه با دشمن است و تمام اسلام با تمام کفر مواجه است، احتیاج به قدرت داریم. قدرت با توجه به خدای تبارک و تعالی و وحدت کلمه حاصل می‌شود. آذربایجان همیشه سد محکمی در مقابل دشمنان ایران بوده است و آسیب‌پذیر نبوده است. آذربایجان آسیب‌پذیر نبوده است و نخواهد بود. آذربایجان طرفدار اسلام و پشتیبان اسلام است. آذربایجان با ملت ایران یکی است و ملت آذربایجان و ملت ایران، دو تا نیست، همه یک هستند. اسلام به همه ما حق دارد. ما باید حق اسلام را ادا کنیم. ادا کردن حق اسلام به این است که تفرقه در بین خودمان نباشد. آنهایی که می‌خواهند ایجاد تفرقه کنند، از خود برانید. توطئه‌هایی که از شرق و غرب در ایران دارد نُضْج  می‌گیرد، نگذارید که نضج بگیرد. اهالی آذربایجان نگذارند اختلاف در میان ملت حاصل بشود، اختلاف در بین خودشان حاصل بشود. اسلام بین همه افراد مسلمین را عقد اخوت بسته است. مومنین را برادر خوانده است . شما برادرها پشتیبان هم باشید.
هوشیاری و بیداری در برابر تفرقه افکنان‌
نکند که اعدای اسلام بخواهند با طریقهای مختلف تفرقه بیفکنند بین شماها و دیگران استفاده کنند. نگذارید قشرهایی که الهام از خارج می‌گیرند و الهام از دشمنان اسلام می‌گیرند بین جوانان شما نفوذ کنند و نگذارند وحدت حاصل بشود، تفرقه ایجاد کنند. امروز هر ندایی که بر خلاف نهضت اسلامی، بر خلاف انقلاب اسلامی، بر خلاف جمهوری اسلامی بلند بشود به نفع اجانب است، به ضرر اسلام. جمهوری اسلامی، جمهوری است که بر او احکام اسلام باید جاری بشود، و مخالفت با جمهوری اسلامی مخالفت با اسلام است. کسانی که نغمه مخالفت با جمهوری اسلامی دارند، می‌خواهند اسلام را نگذارند در ایران پیاده بشود. شما برادرها بیدار باشید و هوشیار. توجه داشته باشید که اجانب و توطئه گران ننشسته‌اند و از همه طرف مشغول توطئه هستند. جوانان عزیز آذربایجانی را نگذارید آنها اغفال کنند. نگذارید با شیوه‌های مختلف اغفال بشوند. عزیزان آذربایجانی! شما همیشه طرفدار اسلام و همیشه سد بزرگ بودید و این سد بزرگ را حفظ کنید. ما مدیون اسلام هستیم. امروز اسلام در موضع حساسی واقع است و کشور شما در موضع حساسی واقع است؛ در مقابل قدرتهای بزرگ و توطئه‌های داخلی و خارجی. اینها که موجب تفرقه می‌شوند آلت دست خارج هستند. آنها که در بین اقشار مختلفه ملت ما ایجاد نفاق می‌کنند، الهام از خارج می‌گیرند. ملت ما هوشیار باشد و بیدار.
ایستادگی و استواری در برابر توطئه‌ها
آن روز که می‌خواستید رای به جمهوری اسلامی بدهید، مخالفت کردند و آن روز که می‌خواستید خبرگان خودتان را تعیین کنید، مخالفت کردند، و آن روز که قانون اساسی را رای دادید مخالفت کردند، و امروز که می‌خواهید رئیس جمهور تعیین کنید مخالفت خواهند کرد، و فردا که می‌خواهید مجلس شورای ملی را تاسیس کنید، مخالفت خواهند کرد. اینها مخالفت با اسلام است. آنها از اسلام ضربه خوردند و با اسلام آشتی نمی‌کنند. شما پاسداران اسلام هستید و با مشت محکم در مقابل آنها باید بایستید. ما در صف واحد، ما همه در یک صف، در مقابل اجانب، در مقابل توطئه‌ها ایستادگی می‌کنیم و نخواهیم گذاشت که اجانب به وسیله عمالشان نفوذ کنند در ملت. و به خواست خدای تبارک و تعالی استقرار را در کشورمان ایجاد می‌کنیم، و برنامه‌های اسلامی را و احکام اسلام را در همه جا پیاده خواهیم کرد. خداوند همه ملت ایران را از شر اجانب حفظ کند. خداوند آذربایجانیهای غیور را از شرّ اجانب حفظ کند. خداوند به شماها عزت و سعادت عنایت فرماید.
و السلام علیکم و رحمه الله و برکاته‌