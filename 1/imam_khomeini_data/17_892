بسم الله الرحمن الرحیم‌
اخلاص داشتن در خدمت به بندگان خدا
من تشکر می‌کنم از خدای تبارک و تعالی که در این روز با شما عزیزانی که برای این کشور زحمت می‌کشید و برای سازندگی محرومان رنج می‌برید مواجه هستیم و از چهره‌های نورانی عزیز شما بهره می‌بریم. خدای تبارک و تعالی این زحمتهای طاقتفرسای شما عزیزان را هرگز فراموش نخواهد کرد. شما عزیزان، چه قشر روحانی و چه قشرهای عزیز دیگر در این مدت طولانی چه رنجها بردید و چه خدمتهای شایسته در سرتاسر کشور، در جبهه و پشت جبهه تقدیم خدای تبارک و تعالی کردید. آنهایی که برای یک مستمند و یک مومن خدمت بکنند آن همه اجر پیش خدا دارند. و شما که برای میلیونها مستمند و میلیونها مستضعف خدمت می‌کنید جز خدای تبارک و تعالی کسی نمی‌تواند احصا کند اجر شما را. و من امیدوارم که با همین عزم راسخ و با همین قدم الهی به کار خودتان ادامه بدهید، و توجه به اینکه مردم درباره شما چه می‌گویند، مخالفین درباره شما چه می‌گویند، نداشته باشید. شما اخلاص داشته باشید و برای خدا به بندگان خدا خدمت کنید و ثنا و اجر را از او طلب کنید که او جزای شما را و اجر شما را عطا می‌فرماید. و همین طور از فرماندهان محترم ژاندارمری که در اینجا حضور دارند تشکر می‌کنم که آنها هم در حد توان خودشان دارند به این کشور خدمت می‌کنند. کشور امروز از خود شماهاست و دست شرق و غرب از کشور کوتاه شده است، و شما خودتان هستید که باید کشور خودتان را اداره کنید و حفظ کنید. از اول که این نهضت اسلامی و انقلاب اسلامی به پیروزی رسید همه قشرهای ملت قوای نظامی و انتظامی و چه پاسداران عزیز و چه جهاد سازندگی و چه کمیته‌ها، همه قشرهای ملت با هم دست برادری دادند و به پیش رفتند. چقدر شهید دادند و چقدر مجروح و چه خانواده‌هایی جوانهای خودشان را در راه اسلام از دست دادند، لکن نباید ما بگوییم که از دست دادند. آنکه محفوظ است، آنکه برای همه محفوظ است، آن خدمتی است که در راه اسلام، و آن خونی است که در راه اسلام ریخته شود. اسلام از اول برای همین امر قیام کرده است که به این مستمندان عالم در مقابل ستمگران خدمت کند، و این ستمگران را به جای خود بنشاند، و شما اشخاصی هستید که پیرو یک همچو اسلام عزیز هستید و به این پیروی باید ادامه بدهید.
تقدیر از متصرفین لانه جاسوسی امریکا
من امروز بعض صحبتها را با شما برادران عزیز می‌کنم و [تقدیر می‌کنم‌] در عین حالی که از شما و همه ملت علاوه بر آن، جنود معنوی الهی تقدیر می‌کنند و شما را در این خدمت، بزرگ می‌شمارند. البته گروههایی هم هستند که برای اینکه با این کشور مخالف‌اند، با استقلال این کشور مخالف‌اند، با آزادی این کشور مخالف‌اند، و بالاخره با اسلام که این آزادی و این استقلال را برای شما آورده است مخالف‌اند، باز دست از شیطنت برنمی‌دارند. روش اسلام و طریقه اسلام همان است که از اول در تبلیغات اسلامی و در شعارهای شما جوانهای عزیز در سرتاسر کشور بود که ما استقلال می‌خواهیم و آزادی و جمهوری اسلامی. این شعار «نه شرقی و نه غربی» که در همین شعار هست، در همه قشرهای ملت از آن روستاهای دور افتاده تا مرکزها به گوش می‌خورد و هر روز طنین‌انداز است.
ما در مدتی که، آن وقتی که جوانهای پاسدارمان لانه جاسوسی را فتح کردند و جاسوسان امریکایی را از ایران راندند گرفتار یک راهی بودیم، و یک روشی بر خلاف کشور و اسلام بودیم که مدتها از آن رنج بردیم و مدتها جوانهای ما محکوم شدند.
جوانهایی که می‌خواستند که از زیر یوغ امریکا و قدرتمند دنیا بیرون بروند و خودشان برای خودشان کشورشان را اداره کنند مورد اهانت واقع شدند، و تقصیرشان این بود که لانه جاسوسی را گرفتند. مدتها همه ما در این قضیه رنج بردیم، و پس از آنکه آن مسائل درست شد و این افرادی که با صراحت لهجه، اکثر آنهایی که در راس هستند، تصریح کردند که ما جاسوسانی بودیم برای شوروی، و دنبال آن وزارت خارجه عده‌ای را بیرون راند. و همین قدر و منزلتی که ملت ما و ما برای آن عزیزانی که جاسوسخانه امریکا را از بین بردند، برای این جوانانی که این جاسوسهای غیر انسانی و اسلامی را و مخالف با کشور و ملت و اسلام را دستگیر کردند، همان اجری که برای آنها و همان ارزشی که برای آنها قائل هستیم برای اینها هم قائلیم؛ و همان ارزشی که برای این دو گروه قائلیم برای وزارت خارجه و وزیر محترم خارجه هم که عده‌ای را که تشخیص دادند که عضوهای نامطلوب هستند از ایران خارج کردند، برای اینها هم قائلیم. همان طوری که آنها اثبات کردند که ما به غرب بستگی نداریم و با شجاعت و شهامت پیش رفتند و به کارشکنیها و انتقادات آنهایی که بر خلاف آنها بودند اعتنا نکردند، اینها هم در طرف شرقی و شمالی‌اش همین کار را کردند، و بدون اینکه هراسی از آن کشورهای بزرگ و قدرتهای بزرگ داشته باشند، جاسوسانی که در داخل کشور بودند و خودشان را ایرانی می‌شمردند- و لو ما آنها را ایرانی نمی‌دانیم- با قدرت تمام گرفتند و به دام انداختند، و لانه‌های جاسوسی آنها را تصاحب کردند، و وزارت خارجه در دنبال او، عده‌ای را از کسانی که در ایران جاسوسی می‌کردند برای خارج، برای شوروی، آنها را هم از ایران اخراج کرد، بدون اینکه هیچ هراسی به خودشان راه بدهند از شرق یا از غرب.
هشدار به شیطنت‌های نغمه گران شوم استعمار
دنبال این قضیه ما امروز باز مبتلا هستیم به اشخاصی که برای خاطر چپیها و برای‌ خاطر توده‌ایها و برای خاطر شوروی و بر ضد مصالح اسلام و کشور مشغول تبلیغات سوء هستند، و به نظر می‌رسد که امروز هر دو دسته، دسته سابق که ضربه آن عزیزان پاسدار را خوردند، و دسته دیگری که ضربه این دسته از عزیزان پاسدار را خوردند، دست به هم داده‌اند تا شیطنت خودشان را ادامه بدهند. من باید به هر دو دسته هشدار بدهم که دست از این شیطنتها بردارید. امروز نغمه اینکه برای ایران، دولت ایران هیچ کاری نکرده است و مستکبر مستکبرتر شده است و مستضعف مستضعفتر، این نغمه شوم را که باید از دهن امریکا و از دهن شوروی خارج بشود، اینهایی که در ایران خودشان را مسلم می‌دانند، اینها این نغمه را از گلوهای خودشان بیرون بیندازند. البته یک دسته هستند فضول و شیطان که از اسلام ضربه دیده‌اند، و آنها ارباب بزرگ خودشان را از دست داده‌اند، و اینها هم اخیراً ارباب بزرگشان را از دست داده‌اند، اینها برای خاطر اینکه اربابها از دستشان رفته است شیطنت می‌کنند، و همینها وادار می‌کنند یک دسته ساده لوح را که بیغرض هستند، اینها را وادار می‌کنند تبلیغات می‌کنند، و آنها هم هرجا یک اجتماعی به دستشان برسد، در نماز جمعه مثلًا اگر یک وقت دستشان برسد، در مجلس اگر یک وقتی تریبون به دستشان بیاید، همان حرفهایی را که باید از حلقوم امریکا و شوروی بیرون بیاید که برای این ملت هیچ کاری نشده است، همان مطلب از حلقوم این بیچاره‌ها بیرون می‌آید. یک دسته گولخورده و یک دسته شیطان، یک دسته که می‌خواهند جمهوری اسلامی نباشد هر چه می‌خواهد باشد، آن می‌گوید شوروی باشد و کمونیسم، آن می‌گوید امریکا باشد و غرب؛ و این دو دسته که به نظر می‌رسد با هم تفاهم کرده‌اند، یک اشخاص ساده لوح را چه در مجلس و چه در خارج مجلس وادار می‌کنند که مسائلی را طرح بکنند که هر چه بیشتر ملت ایران را مایوس کنند. شما برادرانی که چهار سال است دارید برای این مردم خدمت می‌کنید، و خدمتهایی که شما برای این ملت کرده‌اید در طول تاریخ شاهنشاهی نشده است. آنها همه خدمتشان را برای کاخ‌نشینان کرده‌اند و شما خدمتتان را برای کوخ‌نشینان، اینها را در نظر نمی‌آورند. پاسدارهایی که این همه خدمت در جبهه‌ها کرده‌اند و در خارج جبهه‌ها کرده‌اند، و این طور دست منافقین را از این کشور کوتاه کرده‌اند، اینها خدمت نیست؟! خدمت باید به طرز امریکایی‌اش باشد یا به طرز شوروی؟!
اظهار تاسف از فریب خوردگان ساده‌اندیش و پاکدل‌
خیلی موجب تاسف است که یک نفر مسلم گول بخورد از یک دسته شیطان خبیث، و در مجامع عمومی بخواهد تضعیف کند جمهوری اسلامی را، دولت جمهوری اسلامی را و رئیس جمهور را و سایرین را. بسیار تاسف دارم من از اینکه این جمعیت پاکدل این قدر پاکدل باشند که خیال کنند هر چه این شیاطین گفتند صحیح است؛ همین شیاطینی که می‌گویند هیچ کاری برای ایران نشده است، همین شیاطینی که می‌گویند زمان شاه بهتر بود از حالا.
این نغمه شوم «مستکبر، مستکبرتر شده است» یعنی زمان جمهوری اسلامی بدتر شده است از زمان شاه و «مستضعف، مستضعفتر شده است» یعنی اسلام بدتر است از رژیم شاهنشاهی. آنهایی که می‌فهمند و از روی شیطنت صحبت می‌کنند با آنها جز اینکه با قدرت رفتار بشود راهی نیست. لکن اینهایی که گول خورده‌اند از این شیاطین، با اینها صحبت است که برادران، شما چرا گول می‌خورید؟ شمایی که عمری در اسلام گذراندید و فشارهای زمان طاغوت را دیدید و اهانتهای زمان طاغوت را چشیدید و امروز می‌بینید که از آن فشارها خارج شدید و از آن گرفتاریها بیرون آمدید و به طور آزادی نفس می‌کشید، به طور استقلال زندگی می‌کنید، شما چرا می‌گویید که حالا بدتر از آن وقت شده است و در تضعیف دولت کوشش می‌کنید؟ شما چرا وقتی یک قصوری را می‌بینید، یک چیزی را می‌بینید که در ایام جنگ ناگزیر است که واقع بشود، و در هر انقلابی ناگزیر است که واقع بشود، جمع می‌کنید و روی هم می‌گذارید و در مجامع عمومی برای مردم می‌گویید تا مردم را تضعیف کنید؟ شما چرا آن خدمتهایی که این ملت کرده است و خدمتهایی که این جهاد سازندگی کرده است و خدمتهایی که پاسدارها کرده‌اند و کمیته‌ها کرده‌اند، خدمتهایی که دولت کرده است، چرا آنها را نمی‌بینید؟ چه‌ شده است شما را که گول چند تا شیطان را در گوشه و کنار کشور می‌خورید و نمی‌دانید چه می‌کنید، نمی‌دانید تیشه برداشته‌اید و به ریشه اسلام دارید می‌زنید، نمی‌دانید که تضعیف جمهوری اسلام، تضعیف اسلام و تضعیف اسلام را شما نمی‌خواهید، لکن از روی نادانی شما را وادار می‌کنند تا این مسائل را طرح بکنید.
دشمنی و تضعیف نظام به اسم دلسوزی برای مردم و کشور
به خود آیید، توجه کنید، و این قدر ساده دل نباشید و به آن شیاطین هم می‌گویم که سر جای خودتان بنشینید و الّا لیست افراد شما خواهد آشکار شد، و شما به آنجا خواهید رفت که منافقین رفتند.
همان طوری که منافقینْ اظهار اسلام می‌کردند و حالا هم می‌کنند، اسلام راستین می‌خواهند! نه اسلامی که در آن حدود شرعیه جاری بشود، نه اسلامی که در آن قصاص شرعی جاری بشود، نه اسلامی که ابرقدرتها را بیرون بکند از کشور، نه اسلامی که کمونیست را سرکوب کند و نه اسلامی که غرب را سرکوب کند، شما هم همان منافقین هستید با صورت دیگر. به اسم دلسوزی برای مردم- همان طور که منافقین می‌کردند- به اسم دلسوزی برای کشور، به اسم دلسوزی برای مردم، تضعیف می‌کنید هم قوه قضائیه را، هم قوه مجریه را و هم جمهوری اسلامی را. و درد شما این است که دستتان از آن فسادها کوتاه شده است، و من به شما قول می‌دهم که دیگر آنها برنگردند. و به شما عرض می‌کنم که «بُزَک نَمیر بهار میاد » نخواهد شد. نه خربزه برای شما خواهد آمد و نه خیار. شما به جای خودتان بنشینید، این قدر توطئه نکنید، این قدر تضعیف نکنید جمهوری اسلامی را که آن مسائل برگشتنی نیست. و ملت ما آن ملت نیست که برای خاطر امثال شما تزلزل پیدا بکند. آنهایی که وضعی داشتند و حیثیتی به خیال خودشان داشتند از بین رفتند. امریکا با آن قدرتش در ایران سرکوب شد، و شوروی با آن قدرت بزرگش در ایران سرکوب شد، و طرفدارهایش را علناً از ایران یک دسته‌ای را بیرون‌ کرده‌اند و یک دسته‌ای را حبس کرده‌اند و به جزای خودشان خواهند رساند. منافقین که عده‌شان زیاد بود و تبلیغاتشان دامنه‌دار بود، و جوانهای بسیاری را از ما گول زده بودند، آنها هم به زباله دان ریخته شده‌اند. شما چند نفر چه می‌گویید. شما چند نفر روشنفکر باصطلاح خودتان که می‌خواهید کمونیست را در ایران تقویت بکنید، یا چند نفر دیگری که می‌خواهید به خیال خودتان امریکا بازگردد، من به شما عرض می‌کنم تا شما زنده‌اید امریکا برنمی‌گردد، شوروی هم برنمی‌گردد. در نسلهای آتیه، اگر ملتها در نسلهای آتیه به همین روش حرکت کنند و روحانیون در همه جا حاضر باشند و مردم در صحنه باشند و قوای نظامی و انتظامی، قوای نظامی و انتظامی اسلام باشد، این در طول تاریخ هم ان شاء الله نخواهد شد. و اگر خدای نخواسته، در یک مدتهای طولانی سستی برای کشور پیدا بشود، یا شیاطین رخنه بکنند در این کشور، آن وقت امری است که باید خدا اعانت کند ما را.
برخورد ملاطفت‌آمیز و قدردانی از جوانان‌
من از خدای تبارک و تعالی سلامت و صحت شما عزیزان را خواستارم. و به روحانیون جمیع کشور چه در روستا و چه در شهرستانها و هرجا که هستند سفارش می‌کنم که این جوانها را تشویق کنند، بروند سراغ این جوانها، با آنها صحبت کنند، ملاطفت کنند این جوانهایی که عزیزانشان از دست رفته است. این جوانهایی که تمام توانشان را برای خدمت به این اسلام و خدمت به کشور خودشان خرج کرده‌اند، اینها در عین حالی که خدای تبارک و تعالی به آنها اجر می‌دهد لکن خدا از ما می‌خواهد که به اینها خدمت بکنیم و از اینها قدردانی بکنیم. خداوند همه شما را حفظ کند و برای ملت ما ذخیره کند. و آنهایی که کجروش هستند، ان شاء الله خداوند راستشان کند و یا اینکه به جایگاه خودشان برساند.
و السلام علیکم و رحمه الله‌