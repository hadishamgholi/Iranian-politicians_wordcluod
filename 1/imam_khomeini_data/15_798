بسم الله الرحمن الرحیم‌
رسالت خطیر سفارتخانه‌های جمهوری اسلامی‌
من از اوّلی که دولت جمهوری اسلامی تعیین شد، هر دولتی پیش آمد و وزیر خارجه‌ای تعیین شد راجع به سفرای خارجه و راجع به سفارتخانه‌هایی که در خارج داریم خیلی تاکید کردم به اینکه آنها باید اصلاح بشوند و می‌دانید که سفارتخانه‌ها در خارج که نماینده جمهوری اسلامی هستند، باید طوری باشد که با جمهوری اسلامی تطبیق بکنند. اگر بنا باشد که یک سفارتخانه‌ای در- فرض کنید که- یکی از بلاد خارجی طوری باشد که با جمهوری اسلامی نسازد از حیث کیفیت افرادش و کیفیت اداره‌اش، و وضع خود سفارتخانه‌اش و افعالی که در آنجا انجام می‌گیرد و مراودات و مراجعاتی که دارند اگر- خدای نخواسته- نسازد با جمهوری اسلامی، این سفارتخانه نبودنش بهتر است از بودنش؛ برای اینکه وقتی که بنا شد چیزی که نمایشگر یک دولتی است و نمایشگر یک جمهوری اسلامی است، آنجا بر خلاف موازین اسلامی در او عمل بشود، ضررش بیشتر از نفعش است. این سفارتخانه‌ها در خارج باید جهات مربوط به دولت را عهده‌دار باشند و نمایشگر آن رژیمی باشند که آن رژیم خودش را اسلامی می‌داند. البته می‌دانید که سفارتخانه‌ها چه وضعی داشتند در دولت سابق؛ یعنی، در زمان پهلوی و خصوصاً زمان محمد رضا و سفارتخانه‌ها اگر در خارج باز به همان وضع- خدای نخواسته- بخواهند باقی باشند، این سفارتخانه‌ها مضر به کشور اسلام هستند؛ یعنی، مضر به اسلام هستند؛ یعنی، بهانه دست آنهایی [می‌دهد] که می‌دانید که همه قلمهایشان الآن بر ضد ما هستند. قلمها و زبانها آن چیزهایی که نیست جعل می‌کنند و می‌نویسند و می‌گویند، اگر- خدای نخواسته- باشد دیگر معلوم است چه خواهند کرد. از این جهت، این یک وظیفه اسلامی و وظیفه ملی شما و ما هست که حفظ کنیم حیثیت اسلام را و حیثیت کشور خودمان را در هر جا که هستیم. این یکی از امور بسیار مهمی است که از اول من سفارش را کردم، لکن کمتر عمل شده است و من امیدوارم که حالا دیگر محذوراتی که اگر بوده است در داخل و خارج از بین رفته باشد.
ضرورت اصلاح در وزارت امور خارجه و سفارتخانه‌ها
و ان شاء الله شما در خارج که می‌روید متعهد باشید به جهات اسلامی و کارمندهایی که در آنجا دارید، اشخاصی که در آنجا هستند، حتی آن کسی که آشپزی می‌کند، اینها باید اشخاصی باشند که انحراف نداشته باشند. اگر یکدفعه نمی‌شود اینها را تصفیه کرد تدریج می‌شود، با تدریج می‌شود که اینها را تصفیه کرد. و من از خدا توفیق شما را می‌خواهم در اینکه این خدمت بزرگ را شما انجام بدهید و چهره جمهوری اسلامی را در آنجا به آن طوری که خدای تبارک و تعالی می‌خواهد و آن طوری که هست و ان شاء الله، بعدها خواهد شد. شما هم در آنجا نمایشگر این چهره اسلامی باشید.
و این را هم بدانید که وزارت خارجه از همه وزارتخانه‌ها مسئولیتش زیادتر است؛ برای اینکه با خارج سر و کار دارد، در داخل ممکن است که یک چیزهایی- فرض کنید- واقع بشود و لو نباید واقع بشود، اما ضررش کمتر از آن چیزی است که در خارج واقع می‌شود. اگر وزارت خارجه اصلاح نشود تقریباً می‌شود گفت جمهوری اسلامی رو به شکست می‌رود. در این جهت هم وزارت خارجه در اینجا که باید هر طوری شده است، به هر مقداری که امکان دارد دنبال این باشند که رو به رشد و ترقی و تعالی اسلامی برود و هم آقایانی که از اینجا به عنوانی می‌روند در خارج، آنها هم دنبال این باشند که هر کدام در هر جا هستند، آن سفارتخانه را به آن اندازه‌ای که می‌توانند اصلاحش بکنند. سفرایی‌ که در خارج هستند باید آنها دیگر متعهد باشند و چنانچه- فرض کنید که- یک کسی هم به آنجا می‌رود سفیر نیست، لکن سفیر دارد آنجا، اینها باید توجه کنند که آن سفیر چه می‌کند، وضعش چطوری است، آن وقت به وزارت خارجه اطلاع بدهد. در هر صورت یک تکلیف سنگینی هست ولی باید بشود. باید با این همه تبلیغاتی که در خارج به ضد جمهوری اسلامی می‌شود و می‌تراشند و می‌گویند- ملاحظه کرده‌اید رادیوها همه مشغول هستند به جعل اکاذیب و چیزهایی بر خلاف- شماها باید آن قدری که بتوانید تبلیغ کنید اسلام را در آنجا، تبلیغ کنید جمهوری اسلامی را در آنجا. باید البته هر جایی که تشریف می‌برید یک نشریه داشته باشید که مسائلتان را بگویید. دروغهایی را که در رادیوها گفته می‌شود شما بنویسید و بگویید. اگر یک وقت- مثلًا فرض کنید که- یک جایی بود که صحبتی باید بشود صحبت کنید برای مردم. یا نشریه‌هایتان باید آن طور باشد که نقاط دروغی که آنها به ما می‌بندند آنها را شما بررسی کنید و جواب بدهید به آنها.
و من امیدوارم که موفق باشید و ان شاء الله، بزودی همه جهات جمهوری اسلامی اصلاح بشود و درست بشود. ان شاء الله، همه وزارتخانه‌ها و همه ادارات این جمهوری موافق آن طور که خدای تبارک و تعالی فرموده‌اند باشد. خداوند همه شما را حفظ کند.
موفق باشید و موید ان شاء الله.