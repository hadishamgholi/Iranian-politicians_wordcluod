بسم الله الرحمن الرحیم‌
تدریجی بودن انحراف‌
من راجع به کل مجلس مکرر عرض کرده و حالا هم عرض می‌کنم که مجلس ما باید با مجلس‌های سابق فرق داشته باشد. البته فرق هم دارد، اما هر امری کم کم به انحراف کشیده می‌شود و چنین نیست که یکدفعه انحراف واقع شود. در خود انسان نیز چنین است که شیطان و نفس امّاره بتدریج از عمل به مکروهات و بعد از آن به صغایر و از آنجا به بالاتر انسان را منحرف می‌کنند. در مجلس سابق دوره اولش بهتر بود، لکن در هر سال چیزی به آن اضافه و یا از آن کم شد تا رسید به آنجا که مجالس اخیر را دیدیم. شما از اول اگر جلوی فساد را نگیرید معلوم نیست که به وضع سابق منتهی نشود. البته باید عاقلانه باشد که مسئله حادّی پیش نیاید.
ملایمت موثرتر از خشونت‌
در مسائل، ملایمت و جهت رحمت بیشتر از جهت خشونت تاثیر می‌کند. من در زمان اختناق رضا خانی وقتی در مدرسه فیضیه صحبت می‌کردم، آن گاه که از جهنم و عذاب الهی بحث می‌کردم همه خشکشان می‌زد، ولی وقتی از رحمت حرف می‌زدم می‌دیدم که دلها نرم می‌شود و اشکها سرازیر می‌گردد و این تاثیر رحمت است. با ملایمت انسان بهتر می‌تواند مسائل را حل کند تا شدت.
و مجلس باب مباحثه است، و باید مثل مباحثه طلبه‌ها باشد که با هم دوست هستند و با یکدیگر بحث و گفتگو می‌کنند ولی معلوم است که مباحثه هست. مجلس اسلامی باید ملت و دیگران را ارشاد کند، چون مسائل به خارج منعکس می‌گردد و تاثیر روی مردم می‌گذارد. از این جهت مسئولیت مجلس به عنوان یک مرشد و هدایت‌کننده برای مردم زیاد است. و این کلی مطلب است که ان شاء الله این مجلس اول انقلاب، پایه‌ای و سنت حسنه‌ای باشد برای آینده که هر چه خوب بشود، شما در اجر آن شریک هستید. در مسئله‌ای که راجع به کمیته‌ها فرمودید، اعتقادم بر این است که همین گونه که هست باشد و هیچ گونه تحولی درباره آن صورت نگیرد. راجع به استیضاح هم من هیچ نظری نمی‌دهم، فقط با ملایمت و تفاهم باشد. موافقین و مخالفین حرف‌هایشان را بزنند، آن وقت مجلس هر چه رای داد معتبر است.
رافت با خودی و سرسختی با دشمنان‌
امیدوارم آقایان موفق شوند که وقتی مجلس را تحویل می‌دهند مردم راضی باشند، تا بعدها به همین آقایان رای بدهند. البته من تمام آقایان را نمی‌شناسم، ولی امیدوارم مجلس دارای یک اکثریت تام متعهد باشد. میل دارم وضع و امور با ملایمت و اخلاق حسنه صورت گیرد، و این خیلی بهتر است. دو نفر که با هم دعوا دارند وقتی یکی از آنها با رافت و ملایمت حرف زد، دعوا تمام می‌شود. اصولًا کارها با ملایمت و رافت بهتر انجام می‌گیرد.
من دعا می‌کنم تا شما در کشوری که از همه طرف به آن حمله شده، موفق باشید. امروز هر انفجاری که در هر جا صورت می‌گیرد به ایران نسبت می‌دهند و می‌گویند ما شواهدی داریم که مساله به ایران مربوط می‌شود، و دلیلشان این است که در ایران هم انفجار واقع شده است. این چه استدلالی است؟! مردم از اسرائیل ناراحت هستند به ما چه ربطی دارد؟! البته ما میل داریم اسرائیل همه‌اش آتش بگیرد، و اگر خداوند توفیق دهد می‌رویم و مردم را از شرّ اسرائیل نجات می‌دهیم، ولی این بدان معنا نیست که ما آنجا را منفجر کرده‌ایم. و یا در مسائل دیگر می‌گویند یک شاهد عینی چه گفته است. این شاهد عینی یک منافق و یا یک دزد فراری است و یا لا بد رادیو بغداد می‌گوید، و اینها خیلی‌ چیزها می‌گویند و این می‌شود شاهد عینی. اصلًا دنیا در چه وضعی است. فقط باید توجه داشت که باید با هم باشیم و در مقابل آنها محکم بایستیم. و با خودمان رئوف باشیم و در مقابل دشمنانمان سرسخت. این را عقل اقتضا می‌کند که وقتی عده‌ای مخالف داریم، خودمان مخالفتمان را کنار بگذاریم تا با وحدت کلمه این مملکت برسد به آنجا که همه دلمان می‌خواهد.
و السلام علیکم و رحمه الله.