بسم الله الرحمن الرحیم‌
آمادگی لازم برای جانبازی در راه انقلاب‌
در انقلابات این مسائل هست. هیچ انقلابی نمی‌تواند که اجتناب کند از این طور مسائل. انقلابی که اساس چپاولگریهای شرق و غرب را به هم زده است، و دست طمع آنها را قطع کرده است، نمی‌شود که همین طور آرام کار تمام بشود. باید ما مستعد باشیم برای تحمل این طور پیشامدها که دنبال انقلاب است. مع ذلک این انقلاب از همه انقلابهایی که در دنیا واقع شده است آرامتر است. انقلابها ضایعاتشان؛ میلیون، دو میلیون، یک میلیون و نیم، و حبسیهایشان هم، همین طورهاست. و این انقلاب از باب اسلامی بودنش این طور ضایعات را نداشته است. البته افرادی که ما یکی بعد از دیگری از دست می‌دهیم، افراد ارزنده‌ای هستند که ما امید داشتیم که اینها خدمت بکنند به اسلام بعدها. لکن مقدر این بود که به شهادت برسند .
استمرار حرکت انقلاب اسلامی‌
و من امیدوارم که این طور امور آقایان محصلین را سرد نکند. قوی باشند در مقابل پیشامدها و به پیش بروند. کار کوچکی انجام نداده است ایران. کار بزرگی انجام داده است. یعنی کاری انجام داده است که به حسب قواعد مادی غیر ممکن بود. لکن چون قواعد الهی بود و پشتوانه‌اش اسلام بود این مسائل پیشرفت کرد. حالا هم پشتیبان ما اسلام‌ است. و افرادی که ما از دست می‌دهیم به جای آنها باز ملت هست، افراد هستند. و باید ما ادامه بدهیم. ادامه بدهیم همین راهی [را] که داشتیم. بدون اینکه ابداً وقفه‌ای باشد، و بدون اینکه از دست دادن افراد در نهضت ما خللی واقع بشود. ملتی است که راه را پیدا کرده است. ملت که خودش راه را پیدا کرد. دیگر از رفتن اشخاص و شخصیتها، هر چه هم [بزرگ‌] باشند وقوف نمی‌کند. و من امیدوارم که خداوند ایشان را رحمت کند، و با شهدای عظیم اسلام محشور کند. و شما را تقویت کند در روحیه و ادامه بدهید به تحصیلاتتان، و زنده نگه دارید این نهضت را. ان شاء الله موفق و موید باشید.