
انتخابات یازدهمین دوره‌ی ریاست جمهوری اسلامی ایران‌ و چهارمین دوره‌ی انتخابات شورای اسلامی شهر و روستا

خبرنگار صداوسیما: سلام عرض میکنم؛ صبح حضرتعالی بخیر.
حضرت آیت‌الله خامنه‌ای: سلام علیکم و رحمةالله.

خبرنگار صداوسیما: حماسه‌ی سیاسی مورد نظر حضرتعالی آغاز شده؛ توقّع حضرتعالی از مردم و دست‌اندرکاران انتخابات برای تحقّق کامل این حماسه چیست؟
حضرت آیت‌الله خامنه‌ای: بسم‌الله‌الرّحمن‌الرّحیم. خداوند متعال را سپاسگزاریم که به ما و ملّت عزیزمان این توفیق را داد که یک بار دیگر در حرکتی و اقدامی که در سرنوشت کشور مؤثّر است، توفیق پیدا کنیم و شرکت کنیم. همین‌طور که اشاره کردید، این حقیقتاً یک حماسه است؛ و ان‌شاءالله امروز ملّت ایران نشان خواهند داد که به معنای حقیقی کلمه، حماسه به وجود خواهند آورد. توقّع بنده‌ی حقیر از ملّت عزیزمان این است که همه شرکت کنند؛ و توصیه میکنم که زود حضور پیدا کنند، تأخیر نیندازند - فی التّأخیر افات - یعنی همین اوّل صبح، در نیمه‌ی اوّل روز، نگذارند دیروقت بشود.
	 من به ۳۱ نفر برای شورای شهر رأی دادم. البتّه بعضی از این حضرات را از نزدیک می‌شناختم، بعضی را هم نمی‌شناختم، لکن اعتماد کردم به همین فهرستهایی که پیشنهاد میکنند و میدهند؛ یکی از آنها را ما گرفتیم و به اعتماد آنها، بقیّه‌ی کسانی را که نمی‌شناختیم نامشان را نوشتیم. امیدواریم خداوند ان‌شاءالله برکت بدهد و بتوانند اینها در تهران به وظائف خودشان بخوبی عمل کنند و در همه‌ی شهرها و روستاها ان‌شاءالله عناصر مؤمن و علاقه‌مند به کار و کاری انتخاب بشوند.
	 برای ریاست جمهوری هم در بین این حضراتی که هستند، یک نفر را به نظرم رسید و انتخاب کردم. به کسی هم نگفتم تا الان؛ حتّی کسانِ نزدیک من - خانواده‌ی من، فرزندان من - مطّلع نیستند که من به چه کسی رأی دادم. وظیفه‌ی مردم است که تحقیق کنند؛ لابد تا حالا تحقیق کرده‌اند و انتخاب کرده‌اند کسی را که میخواهند به او رأی بدهند. امیدواریم خداوند به انتخاب مردم برکت بدهد و آنچه که خیر این کشور و خیر این ملّت و موجب سعادت و رفاه مادّی و معنوی مردم است ان‌شاءالله تحقّق پیدا کند. عمده این است که همه شرکت کنند.
	 من به این حضرات محترمی که مسئولان صندوقها و مسئولان بازشماری و قرائت آراء و اینها هستند، یک توصیه به این عزیزان دارم و آن این است که بدانند رأی مردم امانتی است دست آنها و حقّ‌النّاس است؛ یعنی حفظ امانت در این مسئله، حقّ‌النّاس است. همان‌طور که میدانید حقّ‌النّاس را انسان بیشتر بایستی رعایت کند و خروج از عهده‌ی حقّ‌النّاس سخت‌تر است از خروج از عهده‌ی حقّ‌الله. لذا است که خیلی باید در این زمینه توجّه کنند.
	 ملّت عزیز ما هم با شوق و انگیزه وارد بشوند؛ بدانند که سرنوشت کشور دست آنها است، و سعادت این ملّت بستگی دارد به انتخاب آنها؛ هم به اینکه فرد شایسته را انتخاب کنند، هم به اینکه اصلاً وارد مرحله‌ی انتخاب بشوند؛ خود این ورود در مرحله‌ی انتخاب، تأثیر دارد در سعادت کشور. لذا شما می‌بینید مخالفین ملّت ایران و دشمنان ملّت ایران سعی میکنند - از مدّتی پیش - کاری کنند که مردم یا مأیوس بشوند یا بدبین بشوند یا تنبلی کنند یا اهمّیّت ندهند، لذا پای صندوقها نیایند. دیگر حالا کارِ این «کارشکنی» از مطبوعات و رسانه‌ها و خبرگزاری‌ها گذشته، به خود سیاستمداران جبهه‌ی دشمن ملّت ایران رسیده؛ آنها هم حتّی دخالت میکنند. شخصیّت‌های معروف سیاسی غربی، آنهایی که وابسته‌ی به جبهه‌ی دشمنند، می‌بینید که علیه حضور مردم فعّالیّت میکنند. اخیراً شنیدم که از شورای امنیّت ملّی آمریکا کسی گفته که ما این انتخابات ایران را قبول نداریم. خب به درک که قبول ندارید! اگر قرار بود ملّت ایران منتظر بماند که شما چه چیزی را قبول دارید و چه چیزی را میل دارید، آن‌طور عمل بکند، که کلاهش پسِ معرکه بود. ملّت ایران نگاه میکند ببیند خودش چه چیزی را احتیاج دارد و مصلحت او در چیست، آن را دنبال خواهد کرد. ان‌شاءالله که خداوند متعال به امروزْ برای ملّت ایران برکت بدهد؛ و کمک کند به ذهنها و دلهای مردم که آنچه شایسته‌ی آنها است، آنچه مطابق با شأن ملّت ایران است، آن ان‌شاءالله پیش بیاید.

خبرنگار صداوسیما: اجازه میخواهم از طرف همه‌ی همکارانم در رسانه‌ی ملّی بویژه همکارانم در رادیو ایران، اعیاد شعبانیّه را به حضور جنابعالی و به حضور همه‌ی هم‌وطنان عزیز و غیور و غیرتمندمان تبریک و تهنیت عرض بکنم. حضرتعالی این بار هم بسان سالهای گذشته در اوّلین لحظات - یعنی رأس ساعت هشت صبح - به پای صندوق رأی آمدید. تعبیر و تفسیر حقیر این است که میخواهید پیامی را با این حضور بموقع در پای صندوق رأی به هم‌وطنان‌مان منتقل بکنید. از زبان حضرتعالی بشنویم.
حضرت آیت‌الله خامنه‌ای: ان‌شاءالله که موفّق باشید. عرض کردم، پیام همین است که حضور پیدا کنند، بهنگام حضور پیدا کنند، و قدر بدانند این فرصت را. من هم این اعیاد شریفه را به همه‌ی شما کسانی که اینجا حضور دارید و به همه‌ی ملّت ایران تبریک عرض میکنم. ان‌شاءالله موفّق باشید.