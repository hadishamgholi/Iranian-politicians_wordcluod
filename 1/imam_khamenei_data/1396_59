
حضرت آیت‌الله خامنه‌ای صبح امروز (دوشنبه) در جلسه‌ی درس خارج فقه با اشاره به سالروز ولادت باسعادت حضرت علی اکبر (علیه‌السلام) و روز جوان، ضمن دعا برای جوانان، آنان را به ثبات قدم در صراط مستقیم و تلاش و استقامت در راه صحیح توصیه نمودند. پایگاه اطلاع‌رسانی KHAMENEI.IR گزیده‌ای از بیانات معظم‌له در این باره را منتشر می‌کند.

	... ان‌شاءالله خدا به حقّ علی اکبر (علیه‌السلام) شما جوانها را حفظ کند، برای اسلام نگه دارد و ثابت قدمتان بدارد. جوانها توجّه داشته باشند: صراط مستقیم را میتوانند بشناسند، میتوانند دل ببندند، میتوانند منعطف و متشکّل به شکل صراط مستقیم بشوند؛ اما، نگه‌داری آن سخت است، باید نگه دارید. به قول مرحوم امیری فیروزکوهی که گفت:
	شباب عمر به دانش گذشت و شیب، به جهل
	کتاب عمر مرا فصل و باب، پیش و پس است
	بعضی‌ها جوانی‌های خوبی داشتند، امان از پیری‌شان؛ پیر که شدند هیچ. این [جوانی‌ها] را سعی کنید [نگه دارید]. البتّه شماها خوب هستید، شماها الحمدلله در خدمت انقلاب و در خدمت اسلام هستید. سعی کنید [این حالت] را نگه دارید. این ثبات قدم و استقامت در راه صحیح یک چیز خوبی است. ...